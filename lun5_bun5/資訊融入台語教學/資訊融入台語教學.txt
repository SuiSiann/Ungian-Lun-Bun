第四章 資訊融入台語教學

大漢技術學院資訊管理系助理教授 楊允言
中山醫學大學台語系兼任教師 林俊育

本章重點
資訊融入教學，就是教師kā資訊科技ê技術，運用tī教學活動頂面。
欲kā資訊融入台語教學，需要了解資訊科技ê相關技術以外，
mā有需要了解tsia ê技術，是m̄是有支援台語文。
本章先介紹羅馬字kap漢字，了後介紹台語文ê輸入法kap文書處理，
第二節介紹線頂ê台語文教學資源，
第三節介紹台語多媒體教材製作，
第四節針對台語文處理相關教學應用提出一寡討論。
第一節 台語羅馬字kap漢字電腦文書處理
1 台語羅馬字文書處理
1.1 台語羅馬字簡史
台語羅馬字，siōng早ê名稱是「白話字」，
這个稱呼用來kah tng當時tī台灣流通ê「孔子字」（書寫文言ê漢詩、漢文）kah「唐人字」（書寫華語白話文）做區別，
並且明白指出是hit-tsūn唯一書寫台語口語ê文字。
Hit-tsūn主要是基督教、天主教tih使用，所以mā叫做「教會羅馬字」。
台語羅馬字siōng早ê文獻，是麥都思(Be̍h-too-su, Medhurst) tī 1832年編ê《福建方言字典》。
台語羅馬字經過幾pái小修改，m̄-koh基本上互相lóng相通。
1885年台灣發行第一份報紙《台灣府城教會報》 tō是用台語羅馬字書寫。
台語羅馬字ê文獻mā足濟，
1913年，甘為霖(William Campbell)真驕傲講，in用南台灣ê腔口，出版至少700,357頁ê台語羅馬字書刊；
戰後台語羅馬字書刊猶原繼續出刊，高峰tī 1950、1960年代，
soah因為政治力ê tshap手，致到tī 1970年代急速衰微，
tō tī 1969年，《台灣教會公報》hō͘執政當局全面禁止使用台語羅馬字，致到1970年改做華文版。
台灣語文學會tī 1991年成立。學會下面設音標小組，
根據社會性、好寫、歷史文獻、好認、符號普遍性、好處理、音讀普遍性、好注音等八个標準對現有ê台語拼音符號做評比，
結果台語羅馬字ê分數siōng kuân。
M̄-koh in認為台語羅馬字tī電腦上無方便使用，經過幾pái ê討論了後定案，號名「台灣語言音標方案」（Taiwan Language Phonetic Alphabet），簡稱TLPA。
TLPA雖然the̍h台語羅馬字來修改，m̄-koh kap台語羅馬字符號並無衝突，
主要差別是：聲調用數字上標表示、介音“o”改做“u”、“eng/ek”改做“ing/ik”、 鼻音“ⁿ”改做“nn”、後元音“o͘”改做“oo”、“ch/chh”改做“ts/tsh”。
1994年教育部召開「鄉土語言輔助教材大綱專案小組」會議，將TLPA ê “ts/tsh”改做“c/ch”。
2002年，鄉土語言教育正式納入國校課程了後，除了頂面兩種羅馬字系統，mā有教材採用台語通用拼音。
所以主要使用ê羅馬字系統是這三款。
當然，實際上ê羅馬字系統koh-khah儕。
羅馬字系統無一致，造成教學上ê一寡困擾。
教育部國語推行委員會開始做整合ê空課，這三款拼音系統攏有考慮，總是台語通用ê差異khah大，khah oh整合。
後來tī 2006年10月，教育部公告「台灣閩南語羅馬字拼音方案」，簡稱台羅。
觀念上，台羅會當kā看做是白話字kap TLPA ê綜合體。
台語羅馬字tī資訊處理上，主要ê問題是聲調符號ê部份，
白話字ê使用者，tī這部份相對開khah濟時間teh處理，
包括愛向Unicode工作會議提案申請kā白話字特別使用著ê符號加入Unicode，這項空課tī 2004年完成。
後壁所講ê台語羅馬字，是指台羅，m̄-koh資訊處理ê部份kap白話字khah相關，所以會引用白話字ê一寡成果。
1.2 Unicode編碼ê台語羅馬字kap字型
Unicode協會（Unicode Consortium）是一个國際性ê組織，負責整理世界上各語言所使用ê文字，利益各種文字tī電腦頂面ê使用kap交換。
設使咱所使用ê文字無tī Unicode字元集內底，咱會當向Unicode ê工作會議申請，
in會定期開會，若是通過tō thang加入。
M̄-koh，in ê政策是，假使這个符號會當用兩个抑是以上現有ê Unicode符號去鬥出來，tō buē通過申請案。
所以咱使用台語羅馬字，需要注意ê是帶聲調符號ê字母。
白話字ê “o͘”，“o” ê正爿頂懸彼點，是2004年Unicode工作會議才通過ê，台羅2006年公告，基本上並無拄著這个問題。
下面列出台語羅馬字帶聲調符號ê字母佮伊ê Unicode編碼。
Uì這个表thang看出，有一寡字母一定愛用兩个Unicode字元來鬥，kan-na一个Unicode字元tō會當表示ê，攏有兩種編碼方式。
台語羅馬字所使用著ê符號，分散tī幾lō區，
這表示台語羅馬字m̄是世界上主流ê文字，無受著尊重。
表 4-1 台語羅馬字ê Unicode編碼

目前現有ê羅馬字字型，並無完全支援Unicode kā兩字鬥做一字這个功能，
所以若beh輸入台語羅馬字，需要另外安裝字型，
1.3 信望愛台語文輸入法安裝
台語文輸入法有真濟套，tī tsia欲介紹信望愛台語文輸入法，
下面所講起ê羅馬字輸入kap台語漢字輸入，攏會使利用這套免費ê輸入法。
這套輸入法是tī Microsoft® Windows XP® SP 2 抑是 Windows® Vista® 以上ê版本頂面運作，
安裝包拍開了後，有可能愛透過網路lia̍h微軟 “dot NET Framework 2.0” 套件，安裝包會自動lia̍h來安裝。
請照指示點選「下一步(Next)」就會完成安裝。
安裝成功了後，語言列中文(CH)內面就會出現 "FHL TaigiIME" ê輸入法hōo使用者選用。

因為Windows作業系統ê限制，FHL TaigiIME hông當做「繁體中文」輸入法ê其中一支。
請切換到繁體中文語系了後（語言列顯示“CH”），用Ctrl+Shift切換做FHL TaigiIME輸入法。

Tī工具列頂面，預設ê輸入法是「漢羅輸入法(Hàn-Lô)」。若點漢羅輸入法就會出現全羅輸入法。

信望愛台語文輸入法工具列ê輸入法設定
漢羅輸入法掛tī「繁體中文」下面，若是beh使用全羅輸入法，tio̍h點選「NL荷蘭文」，án-ne所有拍出來ê羅馬字lóng會正確。
羅馬字ê輸出款式 (Lô-má-jī output style) 會使選擇「台羅」抑是「白話字」輸入法。
預設是「台羅」，若欲愛白話字，請入去 [設定] 選項做選擇。


信望愛台語文輸入法工具列ê「設定」
1.4 台語羅馬字輸入
因為齒盤(keyboard)頂面並無帶調符ê字母，所以若欲輸入台語羅馬字，需要輸入法ê幫贊。
使用者會當透過網路去掠免費ê「信望愛台語文輸入法」，這个輸入法支援Windows作業系統。
可比講，輸入“a3” thang得著“à”，“a9” thang得著“a̋”，“ak8” thang得著“a̍k”。

利用信望愛台語文輸入法輸入台羅ê例
台語信望愛網站mā有提供「台語Unicode轉碼工具」，使用者輸入數字聲調，系統自動kā轉換做調符，這个功能愛直接tī線頂使用。
Mā有人開發Firefox瀏覽器ê附加元件Transliterator，提供多國語言ê輸入功能，包括台語，m̄-koh kan-na支援白話字。
這个元件會當提供使用者tī Firefox瀏覽器輸入台語羅馬字，那拍那轉換。

利用Transliterator元件tī Firefox瀏覽器輸入台語羅馬字寫Email ê例，親像輸入到 “bin5” ê時，會即時轉做 “bîn”

林裕凱mā開發 TaigiLMJ101，以劉杰岳開發ê Taiwanese Package做基礎繼續發展，會tàng 佇Windows XP kap Vista作業環境ê Word文書處理軟體下面使用。
若是安裝了後，tī Word ê功能表會出現 “TaigiLMJ101”，thang做台羅kap白話字ê互相轉換。


Tī Word內底原來輸入白話字，以數字表示聲調。
選功能表TaigiLMJ101 ê「數字轉成Unicode」。

2 台語漢字文書處理
2.1 台語漢字簡史kap類型
根據吳守禮ê研究，台語ê漢字書寫歷史，會當對1566年算起，m̄-koh這是南管戲文，內底kan-na部份語詞用台語niâ。
1919世紀台灣民間流傳ê歌仔冊，是khah端的ê台語書寫。
一般來講，用漢字書寫台語，先愛面對文讀、白讀ê問題，
除了這以外，漢字會當分做訓讀字、本字、借音字kap本土字四類，若是beh運用漢字來書寫台語，需要一寡練習。
2.2 台語漢字輸入
台灣受華語教育，一般人對漢字拍字應該真熟手。
台語漢字輸入ê部份，假使用拆字ê輸入法，親像「倉頡」抑是「嘸蝦米」，kap華語ê輸入法並無啥物精差，
若是慣勢用注音來輸入華語ê人，beh用注音輸入法來輸入台語，因為仝一个漢字讀音無仝，較會混亂去。
「信望愛台語文輸入法」是方便好用ê免費輸入法軟體，
使用者輸入羅馬字（單音節拍數字聲調，雙音節免拍聲調）會當輸出漢字抑是羅馬字，羅馬字會使揀選台羅抑是白話字。


(1) 三音節 ê 語詞，會使 kan-na 輸入每一个音節ê 聲母
(2) 雙音節ê語詞，輸入ê時無需要聲調mā無需要連字符，tshi̍h “Shift-2”揀羅馬字ê部份
(3) 單音節ê語詞，請輸入數字聲調，tshi̍h “1”揀第一个，若欲揀第一个mā會使直接tshi̍h “SPACE”

2.3 漢字造字輸入
漢字造字是指無tī Unicode字元集內底ê漢字。
有ê輸入法有提供造字ê功能，毋過，假使用這个方式，每一个人可能有伊家己ê造字檔。
文字tī電子檔案內底是用代碼表示，根據代碼，lia̍h出相對應ê字顯示出來。
仝一字造字，你共khǹg tī A這个位，伊khǹg tī B這个位，A、B是代碼，當伊ê檔案hōo你，你可能看著ê是另外一个造字iah是空白。
若是用現有ê漢字ê角度來看造字，主要有三款型式，
包括倒爿kap正爿鬥、頂面kap下面鬥，koh有外口kap內面鬥。
Khiā tī資訊交換ê立場來看，造字會當避免就盡量避免。
假使確實有需要，下面介紹一寡步數。
頂面鬥下面kap外口鬥內面ê造字就無適合這款方法。

較完整ê解決辦法是利用漢字欠字系統。
中央研究院為著處理中國古早冊，開發漢字欠字系統，後來納入數位典藏國家型科技計畫，
有一寡台語漢字會當利用這个系統揣著。
這个計畫有提供線頂查詢系統，下面是用「毛火」查詢ê部份結果。


第二節 網路台語資源應用kap介紹
本節beh介紹網路頂ê台語資源。
Kap實體ê紙本冊相比phīng，網路資源加足利便，mā較好揣會著，
尤其資訊技術ê發展真緊，網站資料更新ê速度比冊較緊。
總是需要注意ê是，網站ê內容會變動，有時仔較無系統，有ê網站甚至會雄雄消失。
1 字辭典
1.1 台日大辭典台語譯本
《台日大辭典》lóng總有上、下兩冊。
是日本時代台灣總督府tī 1931 kap 1932年出版，小川尚義主編。
有人講這是kàu tann為止siōng tsiâu-tsn̂g ê台語辭典。
林俊育uì 2002年開始拍字、整理，將台文詞條改做漢羅，將日文解說翻寫做台文，tī 2005年上網。
後來kap中央研究院閩客語典藏計畫合作，提供原冊頁面ê Scan圖面。
這個線頂辭典有九萬外個詞條，羅馬字原來是白話字，後來mā提供台羅ê版本。


1.2 教育部臺灣閩南語常用詞辭典
這是教育部國語推行委員會編輯ê《臺灣閩南語常用詞辭典》ê網路版，2008年上網。
台語詞條，華語解說，有一萬外個詞條。

1.3 台語華語線頂辭典
這是楊允言根據鄭良偉提供ê資料，所建立ê線頂辭典，2000年上網，台語詞條kap華語對譯。
後來增補到六萬外個詞條，2007年koh共其中一萬外個詞條增加英文對譯。
羅馬字是用白話字，m̄-koh mā接受台羅ê輸入。
查詢ê時，羅馬字thang免拍聲調，可比用羅馬字“hue-tshia”，會當查著「花車、火車、貨車」。
這個辭典有提供小工具，通囥佇別人的網頁抑是Blog邊仔的欄位。

1.4 台語線頂字典
這是楊允言根據甘字典的資料，所建立的線頂字典，2003年上網，提供漢字查台語發音kap用羅馬字查漢字。
羅馬字是白話字，m̄-koh共款會當接受台羅輸入。

2 語料庫
用簡單ê話講，語料庫就是囥語言材料ê倉庫，而且是用電子檔案ê型式。
語料庫根據無仝ê目標kap用途，koh有分幾lō款。
下面並無欲介紹口語語料庫，干焦討論書面語ê語料庫。

2.1 台語文語料庫
這是楊允言tī 2003年開始建立ê，收集台語文ê語料，thang做查詢抑是進一步ê應用。
分做漢羅kap全羅兩種文本，羅馬字是用白話字，到目前已經有九百外萬音節ê語料。
有提供語詞檢索系統，通查詢台語語詞ê用法。

2.2 台語線頂百科全書Holopedia
Holopedia ùi 2003年開始建立，2004年加入Wikipedia，thang kap世界其他語言版本互相交流。
台語線頂百科全書是開放ê平台，任何人只要申請戶頭，就會當隨時入去增加抑是修改詞條。
到2009年10月已經有六千外篇詞條，繼續teh增加。

2.3 台語文數位典藏資料庫
這是國立台灣文學館ê計畫成果，楊允言主持，2006年上網。
有兩千外篇文學作品，攏總258萬外音節ê羅馬字、漢羅對照文本。
羅馬字是用白話字，包括小說、散文、歌詩、劇本，作品ê年代ùi 1880年代到2000年代。
有提供查詢功能，用年代、作者、篇名、全文查詢，線頂看文章ê時，mā會當聽語音合成ê聲音。

2.4 台灣民間文學館
這是文建會ê計畫成果，2008年上網，羅鳳珠主持，共過去十幾冬來各縣市民間文學採集ê資料上網，
台語ê部份用漢羅，羅馬字是TLPA。
有400萬音節左右ê文本(內容kap註解)。
漢字造字採用中研院ê漢字欠字系統。
有提供查詢功能，閣有提供文學地理資訊系統。

2.5 台灣白話字文獻館
這是數位典藏國家型計畫公開徵選計畫之一，師大台文所執行，李勤岸主持。
主要針對《台灣教會公報》做scan、拍字整理，uì 2007年開始執行，目前繼續tih執行。
網站頂面已經提供超過1,500篇ê文章kap 1,000個影像。

3 轉換工具
3.1 羅馬字轉換
羅馬字ê部份，台語信望愛網站一開始採用白話字，後來mā提供台羅，所以in進一步提供這兩套羅馬字ê轉換系統。
這個轉換系統有考慮進前白話字一寡無仝ê編碼。

3.2 漢字羅馬字轉換
漢字kap羅馬字是書寫台語ê兩種系統。
楊允言kap雷明漢用統計ê方法，利用台語文語料庫ê文本來訓練，開發漢字羅馬字轉換系統。
愛注意ê是，轉換結果無保證完全正確，需要人工閣巡過。
說明：若是kā羅馬字貼tī倒pîng ê對話框，tshi̍h「轉漢字」，正pîng會得著轉換ê結果。
若是kā漢字(漢羅)貼tī正pîng ê對話框，tshi̍h「轉羅馬字」，倒pîng會得著轉換ê結果。
本圖是漢羅轉羅馬字ê例，結果ê連字符有一寡錯誤，圓箍仔箍起來ê是羅馬字錯誤ê。

3.3 華台轉換
台語信望愛利用辭典kap短語(phrase)，開發華台轉換系統。
使用者輸入華文，先透過系統轉換，才閣做進一步ê修改。

4 電子冊
4.1 台語文記憶
這個網站蒐集台語文書刊，並且scan上網，目前有六百外本書刊、三萬兩千外頁，有簡單ê查詢功能。
台語文記憶系統，會tàng用鳥鼠仔kā書影放大、縮小、徙位。
本圖是劉克明1925年出版ê《台灣語速修》

第三節 多媒體台語教材製作
現今是數位資訊快速發展ê時代，數位式ê教材除了比傳統式教學khah方便以外，koh有傳統式教材無法度達到ê功能。
1 認識多媒體
1.1 多媒體定義
一般ê多媒體：單向對觀眾表達資訊，親像電視、廣告、音樂、電影等。
互動式ê多媒體：ē-tang kap使用者產生互動ê效果，在使用者的需要來取得資訊kap學習。
比論講有導覽功能、flash技術kap VR ê網頁以及互動式多媒體教學光碟等。

3 多媒體ê剪接kap編輯
目前ê一般剪接軟體有免費ê MovieMaker(陽春型) kap VideoSpin(比較khah無hiah陽春), khah進階需要用錢買ê有「會聲會影」kap「威力導演」。
各媒體有各自ê優點kap缺點，咱用khah普遍ê「威力導演」來說明鉸的方法kap編輯。
訊聯出品ê威力導演PowerDirector V6以上就有支援Unicode，所以使用信望愛台語文輸入法phah出來ê台羅或教羅(白話字) lóng ē-tàng完整顯示，bē有亂碼ê苦惱。

3.1 工作環境紹介
威力導演V7是影音視訊ê剪輯軟體，功能大koh容易操作，而且有多樣ê特效。
主要是用來剪輯kap編輯多媒體ê素材，並且輸出一个視訊檔案。
Kā軟體安裝好勢了後，請啟動工作視窗，比如下圖：

3.2 建立新專案
準備工作：因為軟體kap素材是「連結」ê方式，請tī桌面建立一個專案資料夾，並將所有ê素材khǹg入去。
換電腦作業ê時，kā專案資料夾複製過去就ē-tàng繼續作業。
建立新專案：點選功能表，koh再點選[檔案]內面 ê [開新專案]，原本有kuá樣品ê媒體庫就會清空。
開啟舊專案：點選功能表，koh再點選[檔案]內面 ê [開啟專案]，ē-tang kā以前儉ê檔案叫出來修改或增補。
匯入媒體：點選功能表，koh再點選[檔案]內面 ê [匯入]、[媒體檔案]抑是[檔案資料夾]。Mā ē-sái使用快速按鈕來進行。
儲存專案：通常咱會kā編輯部分或已經完成ê專案存檔，thang方便以後繼續編輯或增補修改。
請點選功能表，koh再點選[檔案]內面 ê [另存專案]或[儲存專案]。
3.3 各視窗功能紹介
威力導演提供相當tsē 視訊編輯kap特效設定ê視窗，tann來紹介khah常用ê「媒體庫視窗」、「專案工作視窗」、「預覽視窗」。
媒體庫視窗：下圖左列圖示(由上至下)為所有匯入ê媒體、特效工房(內建)、子母畫面物件工房(內建)、文字工房(內建)、轉場特效工房(內建)、音效混音工房、即時配音錄製工房、章節工房、字幕工房。

威力導演媒體庫視窗
專案工作視窗：用滑鼠kā媒體庫內ê各媒體拖拉(drag)落來專案工作視窗中各相對應ê位置如下圖，thang好進行剪輯。

威力導演專案工作視窗

預覽視窗：Ē-tàng隨時選擇[片段]或[全片]預覽專案ê編輯狀況，thang好來決定如何繼續進行編輯。

威力導演預覽視窗

3.4 影音剪輯
將kap主題有關ê數位化視訊檔案匯入媒體庫視窗，再照時間軸順序拖拉到專案工作視窗ê對應位置。
點選需要剪接ê影片片段，使用預覽視窗tī開始點暫停並tshi̍h[分割]，koh繼續預覽到tī選擇結束點暫停並tshi̍h[分割]，點選無ài ê片段kā伊刪除(delete)掉。
數位相片tio̍h tshi̍h[時間長度]來設定時間ê長短。
Tsit ê編輯工具kap WORD真類似。
影片聲音、背景音樂(配樂軌)kap插入旁白錄音(配音軌)，ē-sái tshi̍h音效混音工房來做音量調整。
每一個工作軌ê siōng倒pîng lóng有鎖匙形ê記號，tshi̍h一個就鎖起來，án-ne tsiah bē受其他工作軌剪接時ê影響，koh tshi̍h一pái就解鎖。
3.5 視訊kap音信特效
技巧ê特效處理會hōo人讚嘆，若有時間請加減kā每一個特效試看bāi，會增加你對影音創作ê趣味。
Tī媒體庫視窗倒pîng hit tsuā工具列有特效工房、子母畫面物件工房kap轉場特效工房；
3.6 片頭文字kap字幕
文字ê輔助說明ē-tang增加影片ê敘述效果，透過字型kap色彩ê變化，hō͘影片koh-khah活潑生動。
片頭文字：Tshi̍h文字工房即列出內建ê文字模式hōo你選，kā合意ê模式拖來專案工作視窗對應ê位置，
tī文字模式點兩下(double click)，文字模式就出現tī預覽視窗，就ē-tang換做你ài ê字。
字幕製作；Tshi̍h字幕工房即出現字幕製作視窗，請tī字幕工具列作業。
預覽播放到beh加字幕ê所在tshi̍h暫停了後tshi̍h加號(+)，無beh-ài ê字幕tshi̍h減號(-)就刪除。Tshi̍h “T”來設定字型kap大細。

威力導演字幕製作視窗

3.7 輸出視訊檔案
Tshi̍h[輸出檔案]，選擇你所需要ê檔案格式。
若是boeh上網就選[建立串流檔案]，製作格式選[WMV/Windows Media Video 9區域網路(256)]，存檔即開始製片。
你ê電腦若有光碟燒錄器，tshi̍h[製作光碟]就ē-tang燒出教學用ê光碟。

第四節 台語文處理相關教學應用
1 羅馬字kap漢字ê關係
台語ê教學，所使用ê教學文字，主要是羅馬字kap漢字，毋過因為教學時間無夠，教學成果可能會拍折。
漢字是華語教學所使用ê文字，一般人對漢字ê接收度較懸，
毋過另外一方面，漢字ê發音是ùi華語來ê，當咱欲用這個漢字來發台語音ê時，是毋是會hōo囡仔產生混亂，影響教學成果，這可能需要進一步ê研究。
台語使用漢字另外ê問題，包括漢字用字猶未完全一致，kap勾破ê現象。
勾破是指一個漢字有無仝ê發音，雖然華語mā有這個現象，總是台語加較嚴重。
根據台語線頂字典ê內容來統計，平均一個漢字有兩個發音，若是干焦考慮常用字集ê漢字，平均一個漢字有2.5個發音。
根據台語線頂字典實際ê例，一個漢字上儕有12個發音。
台語線頂字典ê資料並毋是根據實際台語書寫ê文本去整理ê，若無，一個漢字ê發音會超過頂面ê數字。
實際整理台語漢字文本資料ê時，mā定定會拄著某一個漢字毋知欲按怎讀。所以，羅馬字ê輔助有伊ê必要性。
若是倒頭來看，一個羅馬字平均對應8個漢字，上儕84個漢字。Uì這個資料來看，欲用全羅馬字來推sak台語文，阻力可能會較大。
2 音節kap語詞ê關係
語詞是語意上細ê單位，因為漢字是以字(character)做單位，對語詞ê概念較無清楚，
當然，語詞ê界線tī佗位，雖然有一寡標準，總是原則訂出來，加減mā會拄著例外，而且he是以華語所訂出來ê標準。
羅馬字書寫會使用連字符(hyphen)，有語詞ê概念，
總是若斟酌分析全羅馬字ê台語文本，會看著無一致ê所在，親像「tsi̍t-ê/tsi̍t ê」、「m̄-sī/m̄ sī」等等。
教育部有公佈連字符使用規範，欲規範羅馬字書寫ê時連字符ê使用。
暫時mài看無一致ê部份，根據羅馬字文本，咱會當算出，台語平均一個語詞，有1.4個音節，華語ê部份，一個語詞平均差不多2個音節，
這表示，kap華語相比並，若欲用話語表達共款ê概念，台語會當用較少ê話語來達成。
原因是台語ê音節比華語較豐富，一個音節包括聲母、韻母、聲調三部份組合起來，合法ê音節數，台語有2,700個左右，華語有1,200個左右。
3 語詞kap語詞ê關係
語詞ê使用，有一kóa慣用語，mā會sái講語詞搭配，通常是某一個語言特有ê部分，
可比講華語「買 車票」ê「買」，台語除了講「買」以外，mā會sái講「拆[thiah]」iah是「拍[phah]」，m̄-koh華語的確bōe使講「拆 車票」iah是「打車票」；
慣用語ê使用，若像並無啥物道理，台語平平是「做」，英語有時仔愛講 “do” (do something做代誌)，有時仔是用 “make” (make cakes做雞卵糕)、“take” (take a note做說明)。
華語ê教育較無強調這部份，英文有，英文有出語詞搭配詞典，專門teh整理這方面ê資料，而且是利用語料庫，經過電腦ê統計來幫贊專家整理。
這對語言學習者來講，是真有路用ê。

第五節 本章小結
學習者ê背景、動機，kap學習目標，攏會影響著教材ê設計。
國校ê台語教學，tú著真濟問題，包括教師所受ê訓練可能不足，上課ê時間無夠，甚至校方無支持台語教學等等，
這是資訊融入台語教學，所愛面對ê第一重問題；
教學者ê資訊技術運用能力，是第二重ê問題；
資訊技術進展速度緊，一個新技術，可能過無幾冬，閣hōo新ê物件取代，這是第三重ê問題。
毋過若換另外一個角度來看，好好運用資訊技術，thang輕鬆得著豐富ê台語智識，mā thang hōo課堂較活潑，提高學生ê學習意願，
hōo台語教學tī真不利ê先天環境下，行出一條路。
資訊科技ê內容真濟，受篇幅ê限制kap筆者ê才情，無thang介紹kah十全[tsa̍p-tsn̂g]，
親像建立Blog來增加師生互動、利用簡報軟體抑是Flash製作教材等等tō無tī本章做介紹。
建議教師加參加相關研習，提昇資訊素養，掌握一直teh進步ê資訊科技，來開展閣較曠闊ê台語教學空間。

延伸問題kap討論
1. 啥物款ê教學時機，適合運用資訊技術來進行台語教學?
2. 台語ê教學資源，欲用啥物款方式來流通，hōo教學者會當減輕製作教材ê負擔?

延伸閱讀書目kap網路資源


