附加詞類訊息ê台語語詞，搭配tī教學上ê應用

楊允言，大漢技術學院、資訊工程系，助理教授。
劉杰岳，拋荒台文工作室，負責人。
陳鄭弘堯，台語文工作者。
陳柏中，國立清華大學、物理系，助理教授。

摘要
語詞搭配(collocation)是學習語詞按怎使用真好ê工具，這會tàng透過對語料ê互訊息(mutual information) kah相關度(correlation) ê統計來得著，m̄-koh mā會產生bōe少無必要ê資料(noise)。 [ Gú-sû tah-phè sī ha̍k-si̍p gú-sû án-nóa sú-iōng chin hó ê kang-khū, che ē-tàng thàu-kè tùi gú-liāu ê Hō͘-sìn-sit (mutual information) kah Siong-koan-tō͘ (correlation) ê thóng-kè lâi tit--tio̍h, m̄-koh mā ē sán-seng bô pit-iàu ê chu-liāu (noise). ]
本文提出利用詞類ê訊息來進行篩選ê方法，自動kā無必要ê資料the̍h掉，提升自動台語語詞搭配ê品質，幫贊台語語詞ê學習。 [ Pún-bûn thê-chhut lī-iōng sû-lūi sìn-sit lâi chìn-hêng thai-sóan, chū-tōng kā bô pit-iàu ê chu-liāu the̍h-tiāu, thê-seng chū-tōng Tâi-gú gú-sû tah-phè ê phín-chit, pang-chān Tâi-gú gú-sû ê ha̍k-si̍p. ]
實驗結果顯示，利用詞類ê篩選，動詞-名詞(V-N)詞組比形容詞-名詞(A-N) 詞組會tàng得著khah好ê結果；查詢一個動詞正pêng ê名詞iah是一個名詞倒pêng ê動詞ê語詞搭配，所chhē出來ê資料mā真有學習參考ê價值。M̄-koh若beh進一步提升自動語詞搭配ê品質，咱iah-koh有chiâⁿ-chōe空課愛做。 [ Si̍t-giām kiat-kó hián-sī, lī-iōng sû-lūi ê thai-sóan, tōng-sû -- bêng-sû ( V-N ) sû-cho͘ pí hêng-iông-sû -- bêng-sû ( A-N ) sû-cho͘ ē-tàng tit-tio̍h khah-hó ê kiat-kó; chhâ-sûn chi̍t-ê tōng-sû chiàⁿ-pêng ê bêng-sû iah-sī chi̍t-ê bêng-sû tò-pêng ê tōng-sû ê gú-sû tah-phè, só͘ chhē--chhut-lâi ê chu-liāu mā chin ū ha̍k-si̍p chham-khó ê kè-ta̍t. M̄-koh nā beh chìn-chi̍t-pō͘ thê-seng chū-tōng gú-sû tah-phè ê phín-chit, lán iah-koh ū chiâⁿ-chōe khang-khè ài chòe. ] 

關鍵詞﹕台語文、語詞搭配、互訊息、相關度、語文教學[Koan-kiān-sû : Tâi-gú-bûn, Gú-sû Tah-phè, Hō͘-sìn-sit, Siong-koan-tō͘, Gú-bûn Kàu-ha̍k ]

1. 踏話頭：語料庫、語詞搭配 [Ta̍h ōe-thâu : Gú-liāu-khò͘, Gú-sû Tah-phè ]
語料庫tō是khǹg語言材料ê倉庫（Ng&Li 2002 p1），[ Gú-liāu-khò͘ tō-sī khǹg gú-giân châi-liāu ê chhng-khò͘(Ng&Li 2002 p1), ]
伊會sái講是人類所講、所寫ê語言文字ê一個樣本，[i ē-sái kóng sī jîn-lūi só͘ kóng, só͘ siá ê gú-giân bûn-jī ê chi̍t-ê iūⁿ-pún, ]
透過這個樣本，咱thang透過語料庫了解這個語言、文字ê使用情形。[Thàu-kuè chit ê iūnn-pún, lán thang thàu-kè gú-liāu-khò͘ liáu-kái chit-ê gú-giân, bûn-jī ê sú-iōng chêng-hêng.]
二十世紀60年代，英文ê語料庫開始建立，90年代，華文ê語料庫mā開始tī台灣、中國等所在建立。台文ê起步khah òaⁿ，一直kàu這(21)世紀chiah開始。[Jī-cha̍p sè-kí lio̍k-khòng nî-tāi, Eng-bûn ê gú-liāu-khò͘ khai-sí kiàn-li̍p, kiú-khòng nî-tāi, Hôa-bûn ê gú-liāu-khò͘ mā khai-sí tī Tâi-ôan, Tiong-kok téng só͘-chāi kiàn-li̍p. Tâi-bûn ê khí-pō͘ khah òaⁿ, it-ti̍t kàu chit (21) sè-kí chiah khai-sí. ]
對強勢語言來講，語料庫ê建立代表這個語言ê重要性，因為建立了後會帶動這個語言ê相關研究，mā宣示伊tī學術界ê地位；對弱勢語言來講，語料庫ê建立是這個語言beh復興ê一個重要基礎，因為利用著主導世界行向ê電腦科技，而且有機會hō͘這個語言kah其它ê強勢語言做連結。 [ Tùi kiông-sè gú-giân lâi kóng, gú-liāu-khò͘ ê kiàn-li̍p tāi-piáu chit-ê gú-giân ê tiōng-iàu-sèng, in-ūi kiàn-li̍p liáu-āu ē tài-tōng chit-ê gú-giân ê siong-koan gián-kiù, mā soan-sī i tī ha̍k-su̍t-kài ê tōe-ūi; tùi jio̍k-sè gú-giân lâi kóng, gú-liāu-khò͘ ê kiàn-li̍p sī chit-ê gú-giân beh ho̍k-heng ê chi̍t-ê tiōng-iàu ki-chhó͘, in-ūi lī-iōng-tio̍h chú-tō sè-kài kiâⁿ-hiòng ê tiān-nó͘ kho-ki, jî-chhiáⁿ ū ki-hōe hō͘ chit-ê gú-giân kah kî-tha ê kiông-sè gú-giân chòe liân-kiat. ]
語料庫ê應用研究有chiâⁿ chōe，tī chia，阮針對語文教學ê語詞搭配做khah詳細ê探討。[ Gú-liāu-khò͘ ê èng-iōng gián-kiù ū chiâⁿ chōe, tī chia, gún chiam-tùi gú-bûn kàu-ha̍k ê gú-sû tah-phè chòe khah siông-sòe ê thàm-thó. ]
語詞搭配(collocation) tō是「語詞用會tàng預測ê方式組合做伙ê方式」（Ng&Li 2002 p38），mā有人講是「Kāng一個文本內底，tī真近ê所在共同出現ê兩個iah是兩個以上ê語詞」。（Sinclair 1991 p170）語詞搭配會sái學習著一個語詞ê慣用方法，比一個例，咱訂火車單，koh去車頭付錢the̍h著車單，咱會sái講「車單phah好a」，「phah」kah「摃」ê意思相kâng，m̄-koh咱bōe-sái講「車單摃好a」，所以，「phah」kah「車單」tō有搭配ê關係，其中一個詞若是用同義詞kā換掉，這個搭配關係無一定會繼續存在。 [ Gú-sû tah-phè tō-sī "Gú-sû iōng ē-tàng ū-chhek ê hong-sek cho͘-ha̍p chòe-hé ê hong-sek", (Ng&Li 2002 p38) mā ū-lâng kóng sī "Kāng chi̍t-ê bûn-pún lāi-tóe, tī chin kūn ê só͘-chāi kiōng-tông chhut-hiān ê nn̄g-ê iah-sī nn̄g -ê í-siōng ê gú-sû". (Sinclair 1991 p170) Gú-sû tah-phè ē-sái ha̍k-si̍p-tio̍h chi̍t-ê gú-sû ê kòan-iōng hong-hoat, pí chi̍t-ê lē, lán tēng hé-chhia-toaⁿ, koh khì chhia-thâu hù-chîⁿ the̍h-tio̍h chhia-toaⁿ, lán ē-sái kóng "chhia-toaⁿ phah hó a", "phah" kah "kòng" ê ì-sù sio-kâng, m̄-koh lán bōe-sái kóng "chhia-toaⁿ kòng hó a", só͘-í, "phah" kah "chhia-toaⁿ" tō ū tah-phè ê koan-hē, kî-tiong chi̍t-ê sû nā-sī iōng tông-gī-sû kā ōaⁿ-tiāu, chit-ê tah-phè koan-hē bô-it-tēng ē kè-sio̍k chûn-chāi. ]
兩個語詞beh按怎鬥陣使用，一般ê辭典並無特別kā註明，這對語言ê學習加減有阻礙。台灣人學英文，硬記英文語詞，beh用英文kah人溝通ê時陣，利用chiâ ê語詞鬥出一句咱lia̍h做會通ê英文句，m̄-koh講英語ê人可能sa無貓仔門，因為咱ê語詞搭配錯誤，錯誤可能包括語法kah慣用語。 [ Nn̄g-ê gú-sû beh án-nóa tàu-tīn sú-iōng, it-poaⁿ ê sû-tián pēng-bô te̍k-pia̍t kā chù-bêng, che tùi gú-giân ê ha̍k-si̍p ke-kiám ū chó͘-gāi. Tâi-ôan-lâng o̍h Eng-bûn, ngī-kì Eng-bûn gú-sû, beh iōng Eng-bûn kah lâng ko͘-thong ê sî-chūn, lī-iōng chiâ ê gú-sû tàu chhut chi̍t-kù lán lia̍h-chòe ē thong ê Eng-bûn-kù, m̄-koh kóng Eng-gú ê lâng khó-lêng sa bô niau-á-mn̂g, in-ūi lán ê gú-sû tah-phè chhò-gō͘, chhò-gō͘ khó-lêng pau-koah gú-hoat kah kòan-iōng-gú. ]
所以語詞搭配chiâⁿ做語言學習真重要ê一部分。英文ê部分，出版bōe少語詞搭配辭典，mā是為著chōe-chōe 英語ê學習者。 [ Só͘-í gú-sû tah-phè chiâⁿ-chòe gú-giân ha̍k-si̍p chin tiōng-iàu ê chi̍t-pō͘-hūn. Eng-bûn ê pō͘-hūn, chhut-pán bōe-chió gú-sû tah-phè sû-tián, mā-sī ūi-tio̍h chōe-chōe Eng-gú ê ha̍k-si̍p-chiá. ]
台語ê學習kám有需要注意語詞搭配？當然有需要，包括對想beh學台語ê外國人，mā包括咱這代kah下一代。受著強勢ê華語影響，chiâⁿ chōe自認為會曉講台語ê人，台語講起來mā是li-li-lak-lak，mā因為用華語思考，有ê人「一尾魚」soah變做「一條魚」。 [ Tâi-gú ê ha̍k-si̍p kám ū su-iàu chù-ì gú-sû tah-phè? Tong-jiân ū su-iàu, pau-koah tùi siūⁿ-beh o̍h Tâi-gú ê gōa-kok-lâng, mā pau-koah lán chit-tāi kah ē-chi̍t-tāi. Siū-tio̍h kiông-sè ê Hôa-gú éng-hióng, chiâⁿ chōe chū-jīm-ûi ē-hiáu kóng Tâi-gú ê lâng, Tâi-gú kóng--khí-lâi li-li-lak-lak, mā in-ūi iōng Hôa-gú su-khó, ū-ê-lâng "chi̍t-bé hî" soah pìⁿ-chòe "chi̍t-tiâu hî". ]
建立台語ê語詞搭配辭典是台語教學真重要ê一部份，可惜目前iah無，這是語言學界ê責任。本文是khiā tī資訊科學ê角度，提出現時另外一個thang好運用ê方式：利用台語文語料庫這個資源來建立台語語詞搭配ê資料。 [ Kiàn-li̍p Tâi-gú ê gú-sû tah-phè sû-tián sī Tâi-gú kàu-ha̍k chin tiōng-iàu ê chi̍t-pō͘-hūn, khó-sioh bo̍k-chiân iah bô, che-sī gú-giân-ha̍k-kài ê chek-jīm. Pún-bûn sī khiā tī chu-sìn kho-ha̍k ê kak-tō͘, thê-chhut hiān-sî lēng-gōa chi̍t-ê thang-hó ūn-iōng ê hong-sek : Lī-iōng Tâi-gú-bûn gú-liāu-khò͘ chit-ê chu-gôan lâi kiàn-li̍p Tâi-gú gú-sû tah-phè ê chu-liāu. ]

2. 自動語詞搭配做法[ Chū-tōng Gú-sû Tah-phè Chòe-hoat ]
根據語料庫，beh kā共同出現而且互相關係密切ê語詞chhē出來，是利用統計ê方法。有兩個公式會sái做，第一個是互訊息(mutual information，以下簡稱MI)，設使A、B是語詞，這兩個語詞ê MI ê公式是： [ Kun-kù gú-liāu-khò͘ , beh kā kiōng-tông chhut-hiān jî-chhiáⁿ hō͘-siong koan-hē bi̍t-chhiat ê gú-sû chhē--chhut-lâi, sī lī-iōng thóng-kè ê hong-hoat. Ū nn̄g-ê kong-sek ē-sái chòe, tē-it-ê sī hō͘-sìn-sit (mutual information, í-hā kán-chheng MI ), siat-sú A, B sī gú-sû, chit nn̄g-ê gú-sû ê MI ê kong-sek sī : ]

其中，P(A)是語詞A ê機率，設使A lóng總出現 Freq(A) pái，所有ê語料lóng總有N個詞(word tokens)，P(A) = Freq(A) / N。Kāng款，P(B)是語詞B ê機率，P(AB)是詞組AB ê機率。咱分三種情形來討論： [ Kî-tiong, P(A) sī gú-sû A ê ki-lu̍t, siat-sú A lóng-chóng chhut-hiān Freq(A) pái, só͘-ū ê gú-liāu lóng-chóng ū N-ê sû (word tokens), P(A) = Freq(A) / N. Kāng-khóan, P(B) sī gú-sû B ê ki-lu̍t, P(AB) sī sû-cho͘ AB ê ki-lu̍t. Lán hun saⁿ-chióng chêng-hêng lâi thó-lūn : ]
(a) 設使A後壁kan-na會出現B，B頭前kan-na會出現A，這兩個詞一定成對出現，這款情形下，P(A)≒P(B) ≒P(AB)， MI(AB) ≒ -log P(AB)，是一個khah大ê正數；若是AB tiāⁿ-tiāⁿ 成對出現，m̄-koh A後壁會接B以外其它ê詞，B頭前mā可能會接A以外其它ê詞，這個時陣，MI(AB)可能mā是正數，m̄-koh會khah細；[ Siat-sú A āu-piah kan-na ē chhut-hiān B, B thâu-chêng kan-na ē chhut-hiān A, chit nn̄g-ê sû it-tēng sêng-tùi chhut-hiān, chit-khóan chêng-hêng hā, P(A)≒P(B) ≒P(AB), MI(AB) ≒ -log P(AB), sī chi̍t-ê khah tōa ê chiàⁿ-sò͘; nā-sī AB tiāⁿ-tiāⁿ sêng-tùi chhut-hiān, m̄-koh A āu-piah ē chiap B í-gōa ê sû, B thâu-chêng mā khó-lêng ē chiap A í-gōa ê sû, chit-ê sî-chūn, MI(AB) khó-lêng mā-sī chiàⁿ-sò͘, m̄-koh ē khah sòe ; ]
(b) 設使A kah B無關係（獨立事件），P(AB)≒P(A)P(B)，所以MI(AB) ≒0； [ Siat-sú A kah B bô koan-hē (to̍k-li̍p sū-kiāⁿ ), P(AB)≒P(A)P(B) , só͘-í MI(AB) ≒0 ; ]
(c) 設使語詞A出現致使B khah bōe出現，P(AB)<<P(A)P(B)，所以MI(AB)是負數。[ Siat-sú gú-sû A chhut-hiān tì-sú B khah bōe chhut-hiān, P(AB)<<P(A)P(B), só͘-í MI(AB) sī hū-sò͘ . ]
基本上，語料愈大，統計ê結果愈有代表性。[ Ki-pún siōng, gú-liāu jú tōa, thóng-kè ê kiat-kó jú ū tāi-piáu-sèng. ]
第二個是相關度(correlation，以下簡稱CR)，這mā是一個統計ê公式： [ Tē-jī-ê sī siong-koan-tō͘ ( correlation, í-hā kán-chheng CR),  che mā-sī chi̍t-ê thóng-kè ê kong -sek : ]

簡單講，beh算CR (AB)，tō kā語料內底ê詞組分做 AB、A~B、~AB、~A~B四部分，透過頂面ê公式來計算。算出來ê數字lóng是正數，AB兩個語詞若tiāⁿ-tiāⁿ做陣出現，CR (AB)可能超過10,000，甚至超過100,000。[ Kán-tan kóng, beh sǹg CR (AB), tō kā gú-liāu lāi-tóe ê sû-cho͘ hun-chòe AB, A~B, ~AB, ~A~B sì pō͘-hūn, thàu-kè téng-bīn ê kong-sek lai kè-sǹg. Sǹg--chhut-lâi ê sò͘-jī lóng-sī chiàⁿ-sò͘, AB nnḡ-ê gú-sû nā tiāⁿ-tiāⁿ chòe-tīn chhut-hiān, CR(AB) khó-lêng chhiau-kè 10,000.0 , sīm-chì chhiau-kè 100,000.0 . ]
愛注意ê是，有時仔若phah字錯誤，因為錯字ê詞頻真低，會致使MI kah CR ê分數變足kôan。為著避免這個情形，會sái設詞頻ê限制，tō是講，beh計算MI(AB)，會sái限制詞組AB ê頻率超過一個數目（可比出現10-pái以上），chiah來計算，若無tō kā the̍h掉。[ Ài chù-ì ê sī, ū-sî-á nā phah-jī chhò-gō͘, in-ūi chhò-jī ê sû-pîn chin kē, ē tì-sú hō͘-sìn-sit kah siong-koan-tō͘ ê hun-sò͘ piàn chiok kôan. Ūi-tio̍h phiah-bián chit-ê chêng-hêng, koh ài siat sû-pîn ê hān-chè, tō-sī kóng, beh kè-sǹg MI(AB), ē-sái hān-chè sû-cho͘ AB ê pîn-lu̍t chhiau-kè chi̍t-ê sò͘-bo̍k ( khó-pí chhut-hiān cha̍p-pái í-siōng), chiah lâi kè-sǹg, nā-bô tō kā the̍h-tiāu. ]

3. 利用詞類訊息提升品質 [ Lī-iōng sû-lūi sìn-sit thê-seng phín-chit ]
用統計ê方式來chhē語詞搭配，kah語言專家利用伊專業智識chhē出來ê，當然加減會無kāng款。用統計方式，咱有簡化，限定tī相óa ê兩個語詞，實際上有ê互相搭配ê語詞並無相óa，「phah 車單」有可能講做「phah兩張車單」，mā有可能是三個語詞互相搭配，可比「除了...以外，iah-koh ...」。當然咱會sái修正統計方式，kā無相óa m̄-koh離無遠ê語詞mā考慮入來，iah是修改公式來計算三個語詞ê互相關係。總是按呢做加足厚工，增加chiâⁿ chōe計算量，改進ê成果mā真有限。[ Iōng thóng-kè ê hong-sek lâi chhē gú-sû tah-phè, kah gú-giân choan-ka lī-iōng i choan-gia̍p tì-sek chhē--chhut-lâi ê, tong-jiân ke-kiám ē bô kāng-khóan. Iōng thóng-kè hong-sek, lán ū kán-hòa, hān-tiāⁿ tī sio-óa ê nn̄g-ê gú-sû, si̍t-chè siōng ū-ê hō͘-siong tah-phè ê gú-sû pēng-bô sio-óa, "phah chhia-toaⁿ" ū khó-lêng kóng chòe " phah nn̄g -tiuⁿ chhia-toaⁿ", mā ū khó-lêng sī saⁿ-ê gú-sû hō͘-siong tah-phè, khó-pí " tû-liáu ... í-gōa, iah-koh ...". Tong-jiân lán ē-sái siu-chèng thóng-kè hong-sek, kā bô sio-óa m̄-koh lī bô hn̄g ê gú-sû mā khó-lū--ji̍p-lâi, iah-sī siu-kái kong-sek lâi kè-sǹg saⁿ-ê gú-sû ê hō͘-siong koan-hē. Chóng--sī an-ne chòe ke chiok kāu-kang, cheng-ka chiâⁿ chōe kè-sǹg-liōng, kái-chìn ê sêng-kó mā chin iú-hān.]
用統計方式做，並m̄是beh取代專家，m̄-koh，咱利用電腦會tàng處理大量資料ê特性，提供電腦計算出來ê結果，對學習者kah專家lóng有參考作用，專家所列出來ê語詞搭配，有ê因為實際上khah少使用，致使統計結果並無表現出來；統計結果有，m̄-koh專家無列出來ê，有可能並無什麼意義，總是伊tī實際使用上有khah kôan ê牽連，mā提供專家參考kah研究ê方向。[ Iōng thóng-kè ê hong-sek chòe, pēng m̄-sī beh chhú-tāi choan-ka, lán lī-iōng tiān-nó͘ ē-tàng chhú-lí tōa-liōng chu-liāu ê te̍k-sèng, thê-kiong tiān-nó͘ kè-sǹg--chhut-lâi ê kiat-kó, tùi ha̍k-si̍p-chiá kah choan-ka lóng ū chham-khó chok-iōng, choan-ka só͘ lia̍t--chhut-lâi ê gú-sû tah-phè, ū-ê in-ūi si̍t-chè siōng khah chió sú-iōng, tì-sú thóng-kè kiat-kó pēng-bô piáu-hiān--chhut-lâi; thóng-kè kiat-kó ū, m̄-koh choan-ka bô lia̍t--chhut-lâi ê, ū khó-lêng pēng bô siáⁿ-mé ì-gī, chóng--sī i tī si̍t-chè sú-iōng siōng ū khah kôan ê khan-liân, mā thê-kiong choan-ka chham-khó kah gián-kiù ê hong-hiòng. ]
另外，根據英文ê語料庫做出來ê語詞搭配，介詞(in, at,...)、指示代名詞(that)、冠詞(a, the, ...)因為頻率真kôan，chiâ ê語詞ê語詞搭配("of the", "that the", "to be", "in a", ...)mā lóng排tī chiâⁿ頭前。[Manning&Schutze 1999 p29-31] Ùi chiâ咱發現，詞類會sái提供咱一個真好ê線索，假使咱會tàng利用詞類ê訊息，對統計出來ê語詞搭配結果做分類整理，對學習者來講應該koh-khah有幫贊。 [ Lēng-gōa, kun-kù Eng-bûn ê gú-liāu-khò͘ chòe--chhut-lâi ê gú-sû tah-phè, kài-sû (in, at,...), chí-sī tāi-bêng-sû (that), kòan-sû (a, the,...) in-ūi pîn-lu̍t chin kôan, chiâ ê gú-sû ê gú-sû tah-phè ("of the", "that the", "to be", "in a", ...)mā lóng pâi tī chiâⁿ thâu-chêng. [Manning&Schutze 1999 p29-31] Ùi chiâ lán hoat-hiān, sû-lūi ē-sái thê-kiong lán chi̍t-ê chiâⁿ hó ê sòaⁿ-soh, ká-sú lán ē-tàng lī-iōng sû-pîn ê sìn-sit, tùi thóng-kè--chhut-lâi ê gú-sû tah-phè kiat-kó chòe hun-lūi chéng-lí, tùi ha̍k-si̍p-chiá lâi kóng èng-kai koh-khah ū pang-chān. ]
有詞類訊息ê台語辭典，包括日本天理大學ê《現代閩南語辭典》(村上嘉英編，1981)、台北中華語文研習所ê《台英辭典》( Embree編，1984)、...等，可惜並無電子檔案thang好運用。所以阮只好se̍h一lìn，以線頂台文華文辭典做基礎，將台文ê詞條透過華文對譯，對kàu中研院詞庫小組整理ê八萬目華文詞條，ùi華文詞條得著詞類訊息。詞庫小組ê詞類分khah幼，有46個詞類，包括動詞、名詞等lóng繼續有分細類落去，m̄-koh計算語詞搭配，咱無需要分hiah-nī幼，用大類來分tō好，包括名詞、動詞、形容詞、副詞、連接詞、介詞、語氣詞、感嘆詞等等。[ Ū sû-lūi sìn-sit ê Tâi-gú sû-tián, pau-koah Ji̍t-pún Thian-lí tāi-ha̍k ê "Hiān-tāi Bân-lâm-gú sû-tián" (Murakami Yoshihide pian, 1981), Tâi-pak Tiong-hôa gú-bûn gián-si̍p-só͘ ê "Tâi-eng sû-tián" (Embree pian, 1984), ... téng, khó-sioh pēng-bô tiān-chú tóng-àn thang-hó ūn-iōng. Só͘-í gún chí-hó se̍h chi̍t-lìn, í sòaⁿ-téng Tâi-bûn Hôa-bûn sû-tián chòe ki-chhó͘, chiong Tâi-bûn ê sû-tiâu thàu-kè Hôa-bûn tùi-e̍k, tùi kàu Tiong-gián-īⁿ Sû-khò͘ sió-cho͘ chéng-lí ê poeh-bān-bo̍k Hôa-bûn sû-tiâu, ùi Hôa-bûn sû-tiâu tit-tio̍h sû-lūi sìn-sit. Sû-khò͘ sió-cho͘ ê sû-lūi pun khah iù, ū 46-ê sû-lūi, pau-koah tōng-sû, bêng-sû téng lóng kè-sio̍k ū pun sòe-lūi lo̍h--khì, m̄-koh kè-sǹg gú-sû tah-phè, lán bô su-iàu pun hiah-nī iù, iōng tōa-lūi lâi pun tō hó, pau-koah bêng-sû, tōng-sû, hêng-iông-sû, hù-sû, liân-chiap-sû, kài-sû, gú-khì-sû, kám-thàn-sû téng-téng. ]

4. 實驗步數 [Si̍t-giām pō͘-sò͘]
下面是本實驗ê做法：[ Ē-bīn sī pún si̍t-giām ê chòe-hoat :]
(a) 資料包括台語文語料、台文華文線頂辭典（以下簡稱台華辭典）kah中研院詞庫小組八萬目詞(華文)。其中，台語文語料庫ê來源是台語文界ê朋友，楊允言負責整理，包括全羅3,462,367個音節kah漢羅5,568,057個音節；台華辭典主要貢獻者是鄭良偉，koh有台語文界朋友鬥補充詞條，目前有6萬2千外個詞條，每一個詞條包括漢羅、全羅、華文對譯三個欄位。[ Chu-liāu pau-koah Tâi-gú-bûn gú-liāu, Tâi-bûn Hôa-bûn sòaⁿ-téng sû-tián (í-hā kán-chheng Tâi-hôa sû-tián ) kah Tiong-gián-īⁿ Sû-khò͘-sió-cho͘ poeh-bān-ba̍k sû (Hôa-bûn). Kî-tiong, Tâi-gú-bûn gú-liāu-khò͘ ê lâi-gôan sī Tâi-gú-bûn-kài ê pêng-iú, Iûⁿ-Ún-giân hū-chek chéng-lí, pau-koah chôan-lô 3,462,367-ê im-chiat kah Hàn-lô 5,568,057-ê im-chiat; Tâi-hôa sû-tián chú-iàu kòng-hiàn-chiá sī Tēⁿ Liông-úi, koh ū Tâi-gú-bûn-kài pêng-iú tàu pó͘-chhiong sû-tiâu, bo̍k-chiân ū la̍k-bān nn̄g-chheng-gōa-ê sû-tiâu, múi chi̍t-ê sû-tiâu pau-koah Hàn-lô, chôan-lô, Hôa-bûn tùi-e̍k saⁿ-ê nôa-ūi. ]
(b) 全羅ê台語文語料無需要經過斷詞，m̄-koh漢羅ê需要，斷詞ê做法是根據台華辭典，採用「倒頭siōng大比對」( backward maximal matching, BMM )演算法。語詞ê數量，全羅有2,436,599個，漢羅有4,051,195個。 [ Chôan-lô ê Tâi-gú-bûn gú-liāu bô su-iàu keng-kè tn̄g-sû, m̄-koh Hàn-lô--ê su-iàu, tn̄g-sû ê chòe-hoat sī kun-kù Tâi-hôa sû-tián, chhái-iōng "tò-thâu siōng-tōa pí-tùi" (backward maximal matching, BMM) ián-sòan-hoat. Gú-sû ê sò͘-liōng, chôan-lô u 2,436,599-ê, Hàn-lô ū 4,051,195-ê. ]
(c) 每一個語詞，透過台華辭典ê華文對譯，對kàu中研院詞庫小組八萬目詞ê詞條，chhē出詞類，詞類可能有幾lō個，暫時無做處理。2另外，本實驗採用簡化ê詞類，kan-na分大類：動詞、名詞、形容詞、...等等，其中，動詞VH小類是「狀態不及物述詞」，親像「浪漫」、「特別」、「辛苦」、「豐富」、「心酸」、「感動」，阮kā改做形容詞。[Múi chi̍t-ê gú-sû, thàu-kè Tâi-hôa sû-tián ê Hôa-bûn tùi-e̍k, tùi kàu Tiong-gián-īⁿ sû-khò͘ sió-cho͘ poeh-bān-ba̍k sû ê sû-tiâu, chhē-chhut sû-lūi, sû-lūi khó-lêng ū kúi-lō-ê, chiām-sî bô chòe chhú-lí. Lēng-gōa, pún si̍t-giām chhái-iōng kán-hòa ê sû-lūi, kan-na pun tōa-lūi : tōng-sû, bêng-sû, hêng-iông-sû, ... téng-téng, kî-tiong, tōng-sû VH sió-lūi sī "Chōng-thài put-ki̍p-bu̍t su̍t-sû", chhin-chhiuⁿ "lōng-bān", "te̍k-pia̍t", "sin-khó͘", "hong-hù", "sim-sng", "kám-tōng", gún kā kái-chòe hêng-iông-sû. ]
(d) 計算兩個相óa ê語詞ê MI kah CR，koh經過詞類ê篩選。因為資料量chiâⁿ大，這pái實驗kan-na chhē A-N（形容詞-名詞）、V-N（動詞-名詞）詞組。 [ Kè-sǹg nn̄g-ê sio-óa ê gú-sû ê MI kah CR, koh keng-kè sû-lūi ê thai-sóan. In-ūi chu-liāu-liōng chiâⁿ tōa, chit-pái si̍t-giām kan-na chhē A-N (hêng-iông-sû -- bêng-sû), V-N (tōng-sû -- bêng-sû ) sû-cho͘. ]

5. 實驗結果 [ Si̍t-giām kiat-kó]
本實驗ê程式用Java寫，kā結果輸出kàu資料庫，資料量chiâⁿ大。本節利用表格kah文字說明來展示實驗成果。 [ Pún si̍t-giām ê thêng-sek iōng Java siá, kā kiat-kó su-chhut kàu chu-liāu-khò͘, chu-liāu-liōng chiâⁿ tōa. Pún-chiat lī-iōng pió-keh kah bûn-jī soat-bêng lâi tián-sī si̍t-giām sêng-kó. ]
5.1 MI kah CR 共同詞組數量 [ MI kah CR kiōng-tông sû-cho͘ sò͘-liōng ]
表一kā MI kah CR頭前30 / 100 / 500 / 1,000 / 3,000 / 5,000 個共同詞組(這個詞組，tī MI kah CR兩個統計表lóng有出現) ê數量列出來，漢羅kah全羅分開算，其中，漢羅ê部分，詞組至少出現10-pái，全羅ê部分，詞組至少出現5-pái : [Pió-1 kā MI kah CR thâu-chêng 30 / 100 / 500 / 1,000 / 3,000 / 5,000 ê kiōng-tông sû-cho͘ ( chit-ê sû-cho͘ , tī MI kah CR nn̄g-ê thóng-kè-pió lóng-ū chhut-hiān) ê sò͘-liōng lia̍t--chhut-lâi, Hàn-lô kah chôan-lô hun-khui sǹg, kî-tiong, Hàn-lô ê pō͘-hūn, sû-cho͘ chì-chió chhut-hiān 10-pái, chôan-lô ê pō͘-hūn, sû-cho͘ chì-chió chhut-hiān 5-pái : ]

表一 互訊息kah相關度共同詞組數量比例
[ Pió 1 Hō͘-sìn-sit kah Siong-koan-tō͘ kiōng-tông sû-cho͘ sò͘-liōng pí-lē ]

Ùi表一看起來，漢羅ê部分，MI kah CR算出來ê結果khah一致，這應該是因為，漢羅ê語料量khah chōe，統計出來ê結果khah有可信度。 [ Ùi pió-1 khòaⁿ--khí-lâi, Hàn-lô ê pō͘-hūn, hō͘-sìn-sit kah Siong-koan-tō͘ sǹg--chhut-lâi ê kiat-kó khah it-tì, che èng-kai sī in-ūi, Hàn-lô ê gú-liāu-liōng khah chōe, thóng-kè--chhut-lâi ê kiat-kó khah ū khó-sìn-tō͘. ]

5.2 A-N V-N詞組 [ A-N V-N sû-cho͘ ]
本實驗用詞類是A-N kah V-N做篩選，只要這個詞組有可能是A-N iah是V-N tō kā lia̍h出來，m̄-koh因為雜訊bōe少，表2 kah表3是ùi漢羅kah全羅，MI ê統計表ùi kôan kàu低分別用人工chhē出是A-N iah是V-N ê詞組： [ Pún si̍t-giām iōng sû-lūi sī A-N kah V-N chòe thai-sóan, chí-iàu chit-ê sû-cho͘ ū khó-lêng sī A-N iah-sī V-N tō kā lia̍h--chhut-lâi, m̄-koh in-ūi cha̍p-sìn bōe chió, pió-2 kah pió-3 sī ùi Hàn-lô kah chôan-lô, MI ê thóng-kè-pió ùi kôan kàu kē hun-pia̍t iōng lâng-kang chhē-chhut sī A-N iah-sī V-N ê sû-cho͘ : ]
A-N詞組khah oh chhē，揀出來ê有ê看起來chiâⁿ勉強。親像漢羅部分ê「旺 梨」、「ām 瓜」，自本應該是一個詞，m̄-koh台華辭典內底有「王梨」無「旺梨」，有「醃瓜」無「ām瓜」，致使這幾個詞hō͘斷詞系統切做兩個詞，soah koh因為切開ê「這兩個詞」ê結合性kôan，tī A-N 詞組表現出來。Ùi這個角度看，自動語詞搭配統計表，對辭典詞條ê收錄，會tàng提供一kóa建議。[A-N sû-cho͘ khah oh chhē, kéng--chhut-lâi ê ū-ê khòaⁿ--khí-lâi chiâⁿ bián-kióng.  Chhin-chhiūⁿ Hàn-lô pō͘-hūn ê " ōng lâi" , "ām koe", chū-pún èng-kai sī chi̍t-ê sû, m̄-koh Tâi-hôa sû-tián lāi-tóe ū "ông-lâi" bô "ōng-lâi", ū "am-koe" bô "ām-koe", tì-sú chit kúi-ê sû hō͘ tn̄g-sû hē-thóng chhiat-chòe nn̄g-ê sû, soah koh in-ūi chhiat-khui ê " chit nn̄g-ê sû" ê kiat-ha̍p-sèng kôan, tī A-N sû-cho͘ piáu-hiān--chhut-lâi . Ùi chit-ê kak-tō͘ khòaⁿ, chū-tōng gú-sû tah-phè thóng-kè-pió, tùi sû-tián sû-tiâu ê siu-lo̍k, ē-tàng thê-kiong chi̍t-kóa kiàn-gī. ]

表二 A-N 詞組 [Pió 2 A-N sû-cho͘ ]
表三 V-N 詞組 [Pió 3 V-N sû-cho͘ ]

V-N詞組ê部分，全羅ê部分真好，ùi MI統計表頭前64個詞組內底tō thang揀出真正符合V-N ê詞組，m̄-koh漢羅ê部分 tō chiâⁿ bái。主要ê原因是斷詞，因為語料內底ê寫法kah辭典無一致。 [ V-N sû-cho͘ ê pō͘-hūn, chôan-lô ê pō͘-hūn chin hó, ùi MI thóng-kè-pió thâu-chêng 64-ê sû-cho͘ lāi-tóe tō thang kéng-chhut chin-chiàⁿ hù-ha̍p V-N ê sû-cho͘, m̄-koh Hàn-lô ê pō͘-hūn tō chiâⁿ bái. Chú-iàu ê gôan-in sī tn̄g-sû, in-ūi gú-liāu lāi-tóe ê siá-hoat kah sû-tián bô it-tì. ]
5.3 名詞ê動詞搭配kah動詞ê名詞搭配 [ Bêng-sû ê tōng-sû tah-phè kah tōng-sû ê bêng-sû tah-phè ]

表四 查詢 「V-舌」 [ Pió-4 Chhâ-sûn "V-chi̍h" ]
表五 查詢「摃/kòng-N」[ Pió-5 Chhâ-sûn "kòng-N" ]

假使咱beh知影一個名詞頭前會sái用什麼動詞（倒pêng搭配），iah是一個動詞後壁會用sái用什麼名詞（正pêng搭配），用MI iah是CR來查詢，查出來ê結果真有參考價值，表四用「V-舌」查詢，表五用「摃/kòng-N」查詢: [ Ká-sú lán beh chai-iáⁿ chi̍t-ê bêng-sû thâu-chêng ē-sái iōng siáⁿ-mé tōng-sû (tò-pêng tah-phè), iah-sī chi̍t-ê tōng-sû āu-piah ē-sái iōng siáⁿ-mé bêng-sû (chiàⁿ-pêng tah-phè), iōng MI iah-sī CR lâi chhâ-sûn, chhâ--chhut-lâi ê kiat-kó chin ū chham-khó kè-ta̍t, pió-4 kú chi̍t-ê lē, iōng " V-chi̍h" chhâ-sûn, pió-5 iōng "kòng-N" chhâ-sûn : ]
這個查詢方式，對語言學習應該有真大ê幫贊。[ Chit-ê chhâ-sûn hong-sek, tùi gú-giân ha̍k-si̍p èng-kai ū chin tōa ê pang-chān. ]
5.4 主要問題 [ Chú-iàu būn-tôe ]
實驗ê結果並無原來按算ê hiah-nī好，下面分析問題出tī tó位： [ Si̍t-giām ê kiat-kó pēng bô gôan-lâi àn-sǹg ê hiah-nī hó, ē-bīn hun-sek būn-tôe chhut tī tó-ūi : ]
(1) 漢羅用字無一致，致使斷詞效果無好：[ Hàn-lô iōng-jī bô it-tì, tì-sú tn̄g-sû hāu-kó bô hó :]
V-N ê部分，漢羅ê結果真bái，人工tih看chia-ê詞組ê時，發現有chiâⁿ-chōe詞組是斷詞錯誤ê，有ê是台華辭典內無這個詞，有ê是語料ê漢羅寫法kah台華辭典內ê無kâng，實際上，語料內底 ê寫法tō無一致，辭典無ê詞，若beh改進，包括加詞、專有名詞辨識、定量詞處理等等，寫法無一致ê問題tō真oh解決，kā所有ê寫法lóng kā lok tī 辭典內底並m̄是好ê解決方式； [ V-N ê pō͘-hūn, Hàn-lô ê kiat-kó chin bái, lâng-kang tih khòaⁿ chia-ê sû-cho͘ ê sî, hoat-hiān ū chiâⁿ-chōe sû-cho͘ sī tn̄g-sû chhò-gō͘ ê, ū-ê sī Tâi-hôa sû-tián lāi bô chit-ê sû, ū-ê sī gú-liāu ê Hàn-lô siá-hoat kah Tâi-hôa sû-tián lāi ê bô-kâng, si̍t-chè siōng gú-liāu lāi-tóe ê siá-hoat tō bô it-tì, sû-tián bô ê sû, nā beh kái-chìn, pau-koah ka sû, choan-iú-bêng-sû piān-sek, tēng-niû-sû chhú-lí téng-téng, siá-hoat bô it-tì ê būn-tôe tō chin oh kái-koat, kā só͘-ū ê siá-hoat lóng kā lok tī sû-tián lāi-tóe pēng m̄-sī hó ê kái-koat hong-sek; ]
(2) 詞類問題：[ Sû-lūi būn-tôe]
語言翻譯是多對多，咱透過華語對譯詞lia̍h詞類，這個過程tō有可能會tiòng一kóa無必要ê詞類出來；另外，一個詞有至少兩個詞類mā是真普遍ê情形，因為無處理，造成雜訊chiâⁿ chōe；建立台語詞ê詞類，kah確認正確詞類，這兩件代誌lóng是大工程，m̄-koh早慢愛做，咱chiah有法度koh進一步。[ Gú-giân hoan-e̍k sī to tùi to, lán thàu-kè Hôa-gú tùi-e̍k-sû lia̍h sû-lūi, chit-ê kè-thêng tō ū khó-lêng ē tiòng chi̍t-kóa bô pit-iàu ê sû-lūi chhut-lâi; lēng-gōa, chi̍t-ê sû ū chì-chió nn̄g-ê sû-lūi mā-sī chin phó͘-phiàn ê chêng-hêng, in-ūi bô chhú-lí, chō-sêng cha̍p-sìn chiâⁿ chōe; kiàn-li̍p Tâi-gú-sû ê sû-lūi, kah khak-jīm chèng-khak sû-lūi, chit nn̄g-kiāⁿ tāi-chì lóng-sī tōa-kang-thêng, m̄-koh chá-bān ài chòe, lán chiah ū-hoat-tō͘ koh chìn-chi̍t-pō͘ .]
6. 未來方向 [ Bī-lâi hong-hiòng ]
本實驗雖然有一kóa成果，總是，值得phah拚ê所在iah-koh chiâⁿ chōe，包括： [ Pún si̍t-giām sui-jiân ū chi̍t-kóa sêng-kó, chóng—sī, ta̍t-tit phah-piàⁿ ê só͘-chāi iah-koh chiâⁿ chōe, pau-koah : ]
(a) 開發線頂台語語詞搭配查詢系統，幫贊台語相關研究ê進行； [ Khai-hoat sòaⁿ-téng Tâi-gú gú-sû tah-phè chhâ-sûn hē-thóng, pang-chān Tâi-gú siong-koan gián-kiù ê chìn-hêng ; ]
(b) 除了A-N V-N詞組以外，koh整理其它詞組，親像P-N(介詞-名詞)、N-V(名詞-動詞)、D-A(副詞-形容詞)、D-V(副詞-動詞)、V-R(動詞-代名詞)、…等；[ Tû-liáu A-N V-N sû-cho͘ í-gōa, koh chéng-lí kî-tha sû-cho͘, chin-chhiūⁿ P-N (kài-sû -- bêng-sû ), N-V (bêng-sû -- tōng-sû ), D-A (hù-sû -- hêng-iông-sû), D-V (hù-sû -- tōng-sû ), V-R (tōng-sû -- tāi-bêng-sû), … téng ; ]
(c) 維護台華辭典，kā MI iah是CR分數khah kôan ê兩個單音節詞ê語詞搭配lia̍h出來做人工檢查，考慮將chiâ ê 語詞加入辭典；[ Ûi-hō͘ Tâi-hôa sû-tián, kā MI iah-sī CR hun-sò͘ khah kôan ê nn̄g-ê tan-im-chiat-sû ê gú-sû tah-phè lia̍h chhut-lâi chòe jîn-kang kiám-cha, khó-lū chiong chiâ ê gú-sû ka-ji̍p sû-tián ; ]
(d) 改進斷詞系統，利用BMM演算法結果做訓練資料重做，對有至少兩種斷法ê文句，用統計方法提kôan正確率，iah-koh有專有名詞、定量詞處理；[ Kái-chìn tn̄g-sû hē-thóng, lī-iōng BMM ián-sòan-hoat kiat-kó chòe hùn-liān chu-liāu têng chòe, tùi ū chì-chió nn̄g-chióng tn̄g-hoat ê bûn-kù, iōng thóng-kè hong-hoat thê-kôan chèng-khak-lu̍t, iah-koh ū choan-iú bêng-sû, tēng-niû-sû chhú-lí ; ]
(e) 整理台語詞類，總是這是大工程，mā需要詳細ê規劃； [ Chéng-lí Tâi-gú sû-lūi, chóng--sī che-sī tōa kang-thêng, mā su-iàu siông-sòe ê kui-ōe ; ]
(f) 利用統計方法自動標記詞類，解決含糊性問題，mā進一步處理khah幼ê詞類；[ Lī-iōng thóng-kè hong-hoat chū-tōng piau-kì sû-lūi, kái-koat hâm-hô͘-sèng būn-tôe, mā chìn-chi̍t-pō͘ chhú-lí khah iù ê sû-lūi ; ]
(g) 做台語文文句ê分拆(parsing)，利用語法樹(parsing tree)改進語詞搭配ê正確率。[ Chòe Tâi-gú-bûn bûn-kù ê hun-thiah, lī-iōng gú-hoat-chhiū kái-chìn gú-sû tah-phè ê chèng-khak-lu̍t. ]
