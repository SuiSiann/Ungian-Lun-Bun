附加詞類訊息ê台語語詞，
Hù-ka sû-luī sìn-sit ê Tâi-gí gí-sû,
搭配tī教學上ê應用
tah-phuè tī kàu-ha̍k siōng ê ìng-iōng

楊允言，
Iûnn Ún-giân，
大漢技術學院、資訊工程系，
Tuā-hàn Ki-su̍t Ha̍k-īnn, Tsu-sìn Kang-tîng Hē，
助理教授。
tsōo-lí kàu-siū。

劉杰岳，
Lâu Kia̍t-ga̍k，
拋荒台文工作室，
Pha-hng Tâi Bûn Kang-tsok-sik，
負責人。
hū-tsik-jîn。

陳鄭弘堯，
Tân-Tīnn Hông-giâu，
台語文工作者。
tâi gí-bûn kang-tsok-tsiá。

陳柏中，
Tân Peh-tiong，
國立清華大學、物理系，
Kok-li̍p Tshing-huâ Tāi-ha̍k, Bu̍t-lí Hē，
助理教授。
tsōo-lí kàu-siū。

摘要
Tiah-iàu

語詞搭配(collocation)是學習語詞按怎使用真好ê工具，
Gí-sû tah-phuè(collocation) sī ha̍k-si̍p gí-sû án-nuá sú-iōng tsin hó ê kang-khū,

這會tàng透過
tse ē-tàng thàu-kuè 
對語料ê互訊息(mutual information)
tuì gí-liāu ê Hōo-sìn-sit (mutual information)
kah 相關度(correlation) ê統計來得著，
kah Siong-kuan-tōo (correlation) ê thóng-kè lâi tit--tio̍h,

m̄-koh mā會產生bē少無必要ê資料(noise)。
m̄-koh mā ē sán-sing bē-tsió bô pit-iàu ê tsu-liāu (noise).

本文提出利用詞類ê訊息來進行篩選ê方法，
Pún-bûn thê-tshut lī-iōng sû-luī sìn-sit lâi tsìn-hîng thai-suán ê hong-huat,

自動kā無必要ê資料the̍h掉，
tsū-tōng kā bô pit-iàu ê tsu-liāu the̍h-tiāu,
提升自動台語語詞搭配ê品質，
thê-sing tsū-tōng Tâi-gí gí-sû tah-phuè ê phín-tsit,
幫贊台語語詞ê學習。
pang-tsān Tâi-gí gí-sû ê ha̍k-si̍p.


實驗結果顯示，
Si̍t-giām kiat-kó hián-sī,

利用詞類ê篩選，
lī-iōng sû-luī ê thai-suán,
動詞—名詞(V—N)詞組
tōng-sû — bîng-sû ( V—N ) sû-tsoo 
比形容詞—名詞(A—N) 詞組
pí hîng-iông-sû — bîng-sû ( A—N ) sû-tsoo 
會tàng得著khah好ê結果；
ē-tàng tit-tio̍h khah-hó ê kiat-kó;

查詢一个動詞正pîng ê名詞
tshâ-sûn tsi̍t-ê tōng-sû tsiànn-pîng ê bîng-sû 
iah是一个名詞倒pîng ê動詞ê語詞搭配，
iah-sī tsi̍t-ê bîng-sû tò-pîng ê tōng-sû ê gí-sû tah-phuè,
所tshuē出來ê資料mā真有學習參考ê價值。
sóo tshuē--tshut-lâi ê tsu-liāu mā tsin ū ha̍k-si̍p tsham-khó ê kè-ta̍t.

M̄-koh若beh進一步提升自動語詞搭配ê品質，
M̄-koh nā beh tsìn-tsi̍t-pōo thê-sing tsū-tōng gí-sû tah-phuè ê phín-tsit,
咱iah-koh有tsiânn-tsuē空課愛做。
lán iah-koh ū tsiânn-tsē khang-khuè ài tsuè.

關鍵詞﹕
Kuan-kiān-sû: 
台語文、語詞搭配、互訊息、相關度、語文教學
Tâi-gí-bûn, Gí-sû Tah-phuè, Hōo-sìn-sit, Siong-kuan-tōo, Gí-bûn Kàu-ha̍k


1. 踏話頭：語料庫、語詞搭配
It. Ta̍h uē-thâu: Gí-liāu-khòo, Gí-sû Tah-phuè

「搭配」這个詞，
"Tah-phuè" tsit-ê sû, 
台語koh會sái講「參佮」、「照佮」、「sann佮」、「配搭」、...等等，
Tâi-gí koh ē-sái kóng "tsham-kah", "tsiàu-kah", "sann-kah", "phuè-tah", ... tíng-tíng, 
m̄-koh為著kah華語詞對應， 
m̄-koh uī-tio̍h kah Huâ-gí-sû tuì-ìng, 
所以採用「搭配」。
sóo-í tshái-iōng "tah-phuè".

語料庫tō是khǹg語言材料ê倉庫，
Gí-liāu-khòo tō-sī khǹg gí-giân tsâi-liāu ê tshng-khòo,

伊會sái講是人類所講、所寫ê語言文字ê一个樣本，
i ē-sái kóng sī jîn-luī sóo kóng, sóo siá ê gí-giân bûn-jī ê tsi̍t-ê iūnn-pún,

透過這个樣本，
Thàu-kuè tsit ê iūnn-pún,
咱thang透過語料庫了解這个語言、文字ê使用情形。
lán thang thàu-kuè gí-liāu-khòo liáu-kái tsit-ê gí-giân, bûn-jī ê sú-iōng tsîng-hîng.

二十世紀60年代，
Jī-tsa̍p sè-kí lio̍k-khòng nî-tāi,
英文ê語料庫開始建立。
Ing-bûn ê gí-liāu-khòo khai-sí kiàn-li̍p.

90年代，
kiú-khòng nî-tāi,
華文ê語料庫mā開始tī台灣、中國等所在建立。
Huâ-bûn ê gí-liāu-khòo mā khai-sí tī Tâi-uân, Tiong-kok tíng sóo-tsāi kiàn-li̍p.

台文ê起步khah uànn，
Tâi-bûn ê khí-pōo khah uànn,
一直kàu這世紀(21世紀)tsiah開始。
it-ti̍t kàu tsit sè-kí (jī-tsa̍p-it sè-kí) tsiah khai-sí.

對強勢語言來講，
Tuì kiông-sè gí-giân lâi kóng,
語料庫ê建立代表這个語言ê重要性，
gí-liāu-khòo ê kiàn-li̍p tāi-piáu tsit-ê gí-giân ê tiōng-iàu-sìng,

因為建立了後會帶動這ê語言ê相關研究，
in-uī kiàn-li̍p liáu-āu ē tài-tōng tsit-ê gí-giân ê siong-kuan gián-kiù,
mā宣示伊tī學術界ê地位；
mā suan-sī i tī ha̍k-su̍t-kài ê tē-uī;

對弱勢語言來講，
tuì jio̍k-sè gí-giân lâi kóng,
語料庫ê建立是這个語言beh復興ê一个重要基礎，
gí-liāu-khòo ê kiàn-li̍p sī tsit-ê gí-giân beh ho̍k-hing ê tsi̍t-ê tiōng-iàu ki-tshóo,

因為利用著主導世界行向ê電腦科技，
in-uī lī-iōng-tio̍h tsú-tō sè-kài kiânn-hiòng ê tiān-nóo kho-ki,
而且有機會hōo這个語言kah其它ê強勢語言做連結。
jî-tshiánn ū ki-huē hōo tsit-ê gí-giân kah kî-tha ê kiông-sè gí-giân tsuè liân-kiat.


語料庫ê應用研究有tsiânn tsē，
Gí-liāu-khòo ê ìng-iōng gián-kiù ū tsiânn tsē,

tī tsia，阮針對語文教學ê語詞搭配做khah詳細ê探討。
tī tsia, gín tsiam-tuì gí-bûn kàu-ha̍k ê gí-sû tah-phuè tsuè khah siông-suè ê thàm-thó.

語詞搭配(collocation) tō是「語詞用會tàng預測ê方式組合做伙ê方式」，
Gí-sû tah-phuè(collocation) tō-sī "Gí-sû iōng ē-tàng ū-tshik ê hong-sik tsoo-ha̍p tsò-hué ê hong-sik",

mā有人講是「Kāng一个文本內底，tī真近ê所在共同出現ê兩个iah是兩个以上ê語詞」。
mā ū-lâng kóng sī "Kāng tsi̍t-ê bûn-pún lāi-tué, ī tsin kūn ê sóo-tsāi kiōng-tông tshut-hiān ê nn̄g ê iah-sī nn̄g ê í-siōng ê gí-sû".

語詞搭配會sái學習著一个語詞ê慣用方法，
Gí-sû tah-phuè ē-sái ha̍k-si̍p-tio̍h tsi̍t-ê gí-sû ê kuàn-iōng hong-huat,

比一个例，
pí tsi̍t-ê lē,

咱訂火車單，
lán tīng hé-tshia-tuann,
koh去車頭付錢the̍h著車單，
koh khì tshia-thâu hù-tsînn the̍h-tio̍h tshia-tuann,
咱會sái講「車單phah好a」，
lán ē-sái kóng "tshia-tuann phah hó a",

「phah」kah「摃」ê意思相kâng，
"phah" kah "kòng" ê ì-sù sio-kâng,
m̄-koh咱buē-sái講「車單摃好a」，
m̄-koh lán bē-sái kóng "tshia-tuann kòng hó a",

所以，
sóo-í,
「phah」kah「車單」tō有搭配ê關係，
"phah" kah "tshia-tuann" tō ū tah-phuè ê kuan-hē,
其中一个詞若是用同義詞kā換掉，
kî-tiong tsi̍t-ê sû nā-sī iōng tông-gī-sû kā uānn-tiāu,
這个搭配關係無一定會繼續存在。
tsit-ê tah-phuè kuan-hē bô-it-tīng ē kè-sio̍k tsûn-tsāi.

兩个語詞beh按怎鬥陣使用，
Nn̄g-ê gí-sû beh án-nuá tàu-tīn sú-iōng,
一般ê辭典並無特別kā註明，
it-puann ê sû-tián pīng-bô ti̍k-pia̍t kā tsù-bîng,
這對語言ê學習加減有阻礙。
tse tuì gí-giân ê ha̍k-si̍p ke-kiám ū tsóo-gāi.

台灣人學英文，
Tâi-uân-lâng o̍h Ing-bûn,
硬記英文語詞，
ngē-kì Ing-bûn gí-sû,

beh用英文kah人溝通ê時陣，
beh iōng Ing-bûn kah lâng koo-thong ê sî-tsūn,
利用tsiâ ê語詞鬥出一句咱lia̍h做會通ê英文句，
lī-iōng tsiâ ê gí-sû tàu tshut tsi̍t-kù lán lia̍h-tsò ē thong ê Ing-bûn-kù,
m̄-koh講英語ê人可能sa無貓仔門，
m̄-koh kóng Ing-gí ê lâng khó-lîng sa bô niau-á-mn̂g,

因為咱ê語詞搭配錯誤，
in-uī lán ê gí-sû tah-phuè tshò-gōo,
錯誤可能包括語法kah慣用語。
tshò-gōo khó-lîng pau-kuah gí-huat kah kuàn-iōng-gí.

所以語詞搭配tsiâⁿ做語言學習真重要ê一部分。
Sóo-í gí-sû tah-phuè tsiânn-tsò gí-giân ha̍k-si̍p tsin tiōng-iàu ê tsi̍t-pōo-hūn.

英文ê部分，
Ing-bûn ê pōo-hūn,
出版buē少語詞搭配辭典，
tshut-pán buē-tsió gí-sû tah-phuè sû-tián,
mā是為著tsuē-tsuē 英語ê學習者。
mā-sī uī-tio̍h tsuē-tsuē Ing-gí ê ha̍k-si̍p-tsiá.

台語ê學習kám有需要注意語詞搭配？
Tâi-gí ê ha̍k-si̍p kám ū su-iàu tsù-ì gí-sû tah-phuè? 

當然有需要，
Tong-jiân ū su-iàu,
包括對想beh學台語ê外國人，
pau-kuah tuì siūnn-beh o̍h Tâi-gí ê guā-kok-lâng,
mā包括咱這代kah下一代。
mā pau-kuah lán tsit-tāi kah ē-tsi̍t-tāi.

受著強勢ê華語影響，
Siū-tio̍h kiông-sè ê Huâ-gí íng-hióng,
tsiânn tsē自認為會曉講台語ê人，
tsiânn tsē tsū-jīm-uî ē-hiáu kóng Tâi-gí ê lâng,
台語講起來mā是li-li-lak-lak，
Tâi-gí kóng--khí-lâi li-li-lak-lak,

mā因為用華語思考，
mā in-uī iōng Huâ-gí su-khó,
有ê人「一尾魚」suah變做「一條魚」。
ū-ê-lâng "tsi̍t-bué hî" suah pìnn-tsò "tsi̍t-tiâu hî".

建立台語ê語詞搭配辭典是台語教學真重要ê一部份，
Kiàn-li̍p Tâi-gí ê gí-sû tah-phuè sû-tián sī Tâi-gí kàu-ha̍k tsin tiōng-iàu ê tsi̍t-pōo-hūn,

可惜目前iah無，
khó-sioh bo̍k-tsiân iah bô,
這是語言學界ê責任。
tse-sī gí-giân-ha̍k-kài ê tsik-jīm.

本文是khiā tī資訊科學ê角度，
Pún-bûn sī khiā tī tsu-sìn kho-ha̍k ê kak-tōo,
提出現時另外一个thang好運用ê方式：
thê-tshut hiān-sî līng-guā tsi̍t-ê thang-hó ūn-iōng ê hong-sik: 
利用台語文語料庫這个資源來建立台語語詞搭配ê資料。
Lī-iōng Tâi-gí-bûn gí-liāu-khòo tsit-ê tsu-guân lâi kiàn-li̍p Tâi-gí gí-sû tah-phuè ê tsu-liāu.

2. 自動語詞搭配做法
Jī. Tsū-tōng Gí-sû Tah-phuè Tsò-huat

根據語料庫，
Kin-kù gí-liāu-khòo ,
beh kā共同出現而且互相關係密切ê語詞tshuē出來，
beh kā kiōng-tông tshut-hiān jî-tshiánn hōo-siong kuan-hē bi̍t-tshiat ê gí-sû tshuē--tshut-lâi,
是利用統計ê方法。
sī lī-iōng thóng-kè ê hong-huat.

有兩个公式會sái做，
Ū nn̄g-ê kong-sik ē-sái tsò,

第一个是互訊息(mutual information，以下簡稱MI)，
tē-it-ê sī hōo-sìn-sit (mutual information, í-hā kán-tshing MI ),
設使A、B是語詞，
siat-sú A, B sī gí-sû,
這兩个語詞ê MI ê公式是：
tsit nn̄g-ê gí-sû ê MI ê kong-sik sī:

其中，
Kî-tiong,
「P of A」是語詞A ê機率，
"P of A" sī gí-sû A ê ki-lu̍t,

設使A lóng總出現 「Frequence of A」 pái，
siat-sú A lóng-tsóng tshut-hiān "Frequence of A" pái,
所有ê語料lóng總有N个詞(word tokens)，
sóo-ū ê gí-liāu lóng-tsóng ū N-ê sû (word tokens),
「P of A」 等於 N 分之「Frequence of A」
"P of A" tíng-î N hun tsi "Frequence of A".

Kāng款，
Kāng-khuán,
「P of B」是語詞B ê機率，
"P of B" sī gí-sû B ê ki-lu̍t,
「P of AB」是詞組AB ê機率。
"P of AB" sī sû-tsoo AB ê ki-lu̍t.

咱分三種情形來討論：
Lán hun sann-tsióng tsîng-hîng lâi thó-lūn:

(a) 設使A後壁kan-na會出現B，
(a) Siat-sú A āu-piah kan-na ē tshut-hiān B,
B頭前kan-na會出現A，
B thâu-tsîng kan-na ē tshut-hiān A,
這兩个詞一定成對出現，
tsit nn̄g-ê sû it-tīng sîng-tuì tshut-hiān,

這款情形下，
tsit-khuán tsîng-hîng hā,
「P of A」近倚「P of B」近倚「P of AB」，
"P of A" kīn-uá "P of B" kīn-uá "P of AB",
「MI of AB」 近倚 「負log P of AB」，
"MI of AB" kīn-uá "hū log P of AB",
是一个khah大ê正數；
sī tsi̍t-ê khah tuā ê tsiànn-sòo;

若是AB tiānn-tiānn 成對出現，
nā-sī AB tiānn-tiānn sîng-tuì tshut-hiān,
m̄-koh A後壁會接B以外其它ê詞，
m̄-koh A āu-piah ē tsiap B í-guā ê sû,
B頭前mā可能會接A以外其它ê詞，
B thâu-tsîng mā khó-lîng ē tsiap A í-guā ê sû,

這个時陣，
tsit-ê sî-tsūn,
「MI of AB」可能mā是正數，
"MI of AB" khó-lîng mā-sī tsiànn-sòo,
m̄-koh會khah細；
m̄-koh ē khah suè;

(b) 設使A kah B無關係（獨立事件），
(b) Siat-sú A kah B bô kuan-hē (to̍k-li̍p sū-kiānn),

「P of AB」近倚"P of A"乘"P of B"，
"P of AB" kīn-uá "P of A" sîng "P of B" ,
所以「MI of AB」近倚0；
sóo-í "MI of AB" kīn-uá 0;

(c) 設使語詞A出現致使B khah buē出現，
(c) Siat-sú gí-sû A tshut-hiān tì-sú B khah buē tshut-hiān,

「P of AB」 遠小於 "P of A" sîng "P of B" ,
"P of AB" uán sió î "P of A" sîng "P of B" ,
所以「MI of AB」是負數。
sóo-í "MI of AB" sī hū-sòo .


基本上，
Ki-pún siōng,
語料愈大，
gí-liāu jú tuā,
統計ê結果愈有代表性。
thóng-kè ê kiat-kó jú ū tāi-piáu-sìng.


第二个是相關度(correlation，以下簡稱CR)，
Tē-jī-ê sī siong-kuan-tōo (correlation, í-hā kán-tshing CR),
這mā是一个統計ê公式：
tse mā-sī tsi̍t-ê thóng-kè ê kong-sik:


簡單講，
Kán-tan kóng,  
beh算「CR of AB」，tō kā語料內底ê詞組分做四ê部分，
beh sǹg "CR of AB", tō kā gí-liāu lāi-tué ê sû-tsoo hun-tsuè sì ê pōo-hūn,
透過頂面ê公式來計算。
thàu-kè tíng-bīn ê kong-sik lai kè-sǹg.


算出來ê數字lóng是正數，
Sǹg--tshut-lâi ê sòo-jī lóng-sī tsiànn-sòo, 


AB兩个語詞若tiānn-tiānn做陣出現，
AB nnḡ-ê gí-sû nā tiānn-tiānn tsuè-tīn tshut-hiān, 
「CR of AB」可能超過10,000，
"CR of AB" khó-lîng tshiau-kè tsi̍t-bān, 
甚至超過100,000。
sīm-tsì tshiau-kè tsa̍p-bān. 


愛注意ê是，
Ài tsù-ì ê sī,
有時仔若phah字錯誤，
ū-sî-á nā phah-jī tshò-gōo,
因為錯字ê詞頻真低，
in-uī tshò-jī ê sû-pîn tsin kē,
會致使MI kah CR ê分數變足kôan。
ē tì-sú hōo-sìn-sit kah siong-kuan-tōo ê hun-sòo piàn tsiok kuân.


為著避免這个情形，
Uī-tio̍h phiah-bián tsit-ê tsîng-hîng,
會sái設詞頻ê限制，
koh ài siat sû-pîn ê hān-tsè,


tō是講，beh計算MI(AB)，
tō-sī kóng, beh kè-sǹg MI(AB),
會sái限制詞組AB ê頻率超過一个數目（可比出現10-pái以上），
ē-sái hān-tsè sû-tsoo AB ê pîn-lu̍t tshiau-kè tsi̍t-ê sòo-bo̍k ( khó-pí tshut-hiān tsa̍p-pái í-siōng), 
tsiah來計算，
tsiah lâi kè-sǹg,
若無tō kā the̍h掉。
nā-bô tō kā the̍h-tiāu.


3. 利用詞類訊息提升品質 
Sann. Lī-iōng sû-luī sìn-sit thê-sing phín-tsit


用統計ê方式來tshē語詞搭配，
Iōng thóng-kè ê hong-sik lâi tshē gí-sû tah-phuè,
kah語言專家利用伊專業智識tshē出來ê，
kah gí-giân tsuan-ka lī-iōng i tsuan-gia̍p tì-sik tshē--tshut-lâi ê, 
當然加減會無kāng款。
tong-jiân ke-kiám ē bô kāng-khuán. 


用統計方式，
Iōng thóng-kè hong-sik, 
咱有簡化，
lán ū kán-huà, 
限定tī相uá ê兩个語詞，
hān-tiānn tī sio-uá ê nn̄g-ê gí-sû, 


實際上有ê互相搭配ê語詞並無相uá，
si̍t-tsè siōng ū-ê hōo-siong tah-phuè ê gí-sû pīng-bô sio-uá, 
「phah 車單」有可能講做「phah兩張車單」，
"phah tshia-tuann" ū khó-lîng kóng tsuè "phah nn̄g tiunn tshia-tuann",


mā有可能是三个語詞互相搭配，
mā ū khó-lîng sī sann-ê gí-sû hōo-siong tah-phuè, 
可比「除了...以外，iah-koh ...」。
khó-pí " tû-liáu ... í-guā, iah-koh ...".


當然咱會sái修正統計方式，
Tong-jiân lán ē-sái siu-tsìng thóng-kè hong-sik, 
kā無相uá m̄-koh離無遠ê語詞mā考慮入來，
kā bô sio-uá m̄-koh lī bô hn̄g ê gí-sû mā khó-lū--ji̍p-lâi,
iah是修改公式來計算三个語詞ê互相關係。
iah-sī siu-kái kong-sik lâi kè-sǹg sann-ê gí-sû ê hōo-siong kuan-hē.


總是按呢做加足厚工，
Tsóng--sī an-ne tsuè ke tsiok kāu-kang, 
增加tsiânn tsuē計算量，
tsing-ka tsiânn tsuē kè-sǹg-liōng, 
改進ê成果mā真有限。
kái-tsìn ê sîng-kó mā tsin iú-hān.


用統計方式做，
Iōng thóng-kè ê hong-sik tsuè, 
並m̄是beh取代專家，
pīng m̄-sī beh tshú-tāi tsuan-ka,

m̄-koh，
m̄-koh, 
咱利用電腦會tàng處理大量資料ê特性，
lán lī-iōng tiān-nóo ē-tàng tshú-lí tuā-liōng tsu-liāu ê ti̍k-sìng, 
提供電腦計算出來ê結果，
thê-kiong tiān-nóo kè-sǹg--tshut-lâi ê kiat-kó, 
對學習者kah專家lóng有參考作用，
tuì ha̍k-si̍p-tsiá kah tsuan-ka lóng ū tsham-khó tsok-iōng, 

專家所列出來ê語詞搭配，
tsuan-ka sóo lia̍t--tshut-lâi ê gí-sû tah-phuè, 
有ê因為實際上khah少使用，
ū-ê in-uī si̍t-tsè siōng khah tsió sú-iōng, 
致使統計結果並無表現出來；
tì-sú thóng-kè kiat-kó pīng-bô piáu-hiān--tshut-lâi; 

統計結果有，
thóng-kè kiat-kó ū, 
m̄-koh專家無列出來ê，
m̄-koh tsuan-ka bô lia̍t--tshut-lâi ê, 
有可能並無什麼意義，
ū khó-lîng pīng bô siánn-mé ì-gī, 

總是伊tī實際使用上有khah kôan ê牽連，
tsóng--sī i tī si̍t-tsè sú-iōng siōng ū khah kuân ê khan-liân, 
mā提供專家參考kah研究ê方向。
mā thê-kiong tsuan-ka tsham-khó kah gián-kiù ê hong-hiòng. 


另外，
Līng-guā, 
根據英文ê語料庫做出來ê語詞搭配，
kun-kù Ing-bûn ê gí-liāu-khòo tsuè--tshut-lâi ê gí-sû tah-phuè,
介詞(in, at,...)、指示代名詞(that)、冠詞(a, the, ...)
kài-sû (in, at,...), tsí-sī tāi-bîng-sû (that), kuàn-sû (a, the,...) 
因為頻率真kôan，
in-uī pîn-lu̍t tsin kuân, 
tsiâ ê語詞ê語詞搭配("of the", "that the", "to be", "in a", ...)
tsiâ ê gí-sû ê gí-sû tah-phuè ("of the", "that the", "to be", "in a", ...)
mā lóng排tī tsiâⁿ頭前。
mā lóng pâi tī tsiânn thâu-tsîng.


Ùi tsiâ咱發現，詞類會sái提供咱一个真好ê線索，
Uì tsiâ lán huat-hiān, sû-luī ē-sái thê-kiong lán tsi̍t-ê tsiânn hó ê suànn-soh,


假使咱會tàng利用詞類ê訊息，
ká-sú lán ē-tàng lī-iōng sû-pîn ê sìn-sit,  
對統計出來ê語詞搭配結果做分類整理，
tuì thóng-kè--tshut-lâi ê gí-sû tah-phuè kiat-kó tsuè hun-luī tsíng-lí, 
對學習者來講應該koh-khah有幫贊。
tuì ha̍k-si̍p-tsiá lâi kóng ìng-kai koh-khah ū pang-tsān.


有詞類訊息ê台語辭典，
Ū sû-luī sìn-sit ê Tâi-gí sû-tián, 
包括日本天理大學ê《現代閩南語辭典》(村上嘉英編，1981)、
pau-kuah Ji̍t-pún Thian-lí tāi-ha̍k ê "Hiān-tāi Bân-lâm-gí sû-tián"(Murakami Yoshihide pian, 1981), 
台北中華語文研習所ê《台英辭典》(Embree編，1984)、...等，
Tâi-pak Tiong-huâ gí-bûn gián-si̍p-sóo ê "Tâi-ing sû-tián" (Embree pian, 1984), ... tíng, 
可惜並無電子檔案thang好運用。
khó-sioh pīng-bô tiān-tsú tóng-àn thang-hó ūn-iōng.


所以阮只好se̍h一lìn，
Sóo-í gín tsí-hó se̍h tsi̍t-lìn, 
以線頂台文華文辭典做基礎，
í suànn-tíng Tâi-bûn Huâ-bûn sû-tián tsuè ki-tshóo, 
將台文ê詞條透過華文對譯，
tsiong Tâi-bûn ê sû-tiâu thàu-kè Huâ-bûn tuì-i̍k, 
對kàu中研院詞庫小組整理ê八萬目華文詞條，
tuì kàu Tiong-gián-īnn Sû-khòo sió-tsoo tsíng-lí ê pueh-bān-bo̍k Huâ-bûn sû-tiâu, 
ùi華文詞條得著詞類訊息。
uì Huâ-bûn sû-tiâu tit-tio̍h sû-luī sìn-sit. 


詞庫小組ê詞類分khah幼，
Sû-khòo sió-tsoo ê sû-luī pun khah iù,
有46个詞類，
ū 46-ê sû-luī, 
包括動詞、名詞等lóng繼續有分細類落去，
pau-kuah tōng-sû, bîng-sû tíng lóng kè-sio̍k ū pun suè-luī lo̍h--khì, 


m̄-koh計算語詞搭配，咱無需要分hiah-nī幼，
m̄-koh kè-sǹg gí-sû tah-phuè, lán bô su-iàu pun hiah-nī iù, 
用大類來分tō好，
iōng tuā-luī lâi pun tō hó, 
包括名詞、動詞、形容詞、
pau-kuah bîng-sû, tōng-sû, hîng-iông-sû, 
副詞、連接詞、介詞、語氣詞、感嘆詞等等。
hù-sû, liân-tsiap-sû, kài-sû, gí-khì-sû, kám-thàn-sû tíng-tíng. 


4. 實驗步數 
Si̍t-giām pōo-sòo


下面是本實驗ê做法：
Ē-bīn sī pún si̍t-giām ê tsuè-huat:


(a) 資料包括台語文語料、
(a)  Tsu-liāu pau-kuah Tâi-gí-bûn gí-liāu, 
台文華文線頂辭典（以下簡稱台華辭典）kah中研院詞庫小組八萬目詞(華文)。
Tâi-bûn Huâ-bûn suànn-tíng sû-tián (í-hā kán-tshing Tâi-huâ sû-tián ) kah Tiong-gián-īnn Sû-khòo-sió-tsoo pueh-bān-ba̍k sû (Huâ-bûn). 


其中，台語文語料庫ê來源是台語文界ê朋友，楊允言負責整理，
Kî-tiong, Tâi-gí-bûn gí-liāu-khòo ê lâi-guân sī Tâi-gí-bûn-kài ê pîng-iú, Iûnn Ún-giân hū-tsik tsíng-lí, 

包括全羅3,462,367个音節
pau-kuah tsuân-lô sann-pah sì-tsa̍p-la̍k-bān nn̄g-tshing sann-pah la̍k-tsa̍p-tshit ê im-tsiat
kah漢羅5,568,057个音節；
kah Hàn-lô gōo-pah gōo-tsa̍p-la̍k-bān peh-tshing khòng gōo-tsa̍p-tshit ê im-tsiat;


台華辭典主要貢獻者是鄭良偉，koh有台語文界朋友鬥補充詞條，
Tâi-huâ sû-tián tsú-iàu kòng-hiàn-tsiá sī Tēnn Liông-uí, koh ū Tâi-gí-bûn-kài pîng-iú tàu póo-tshiong sû-tiâu,
目前有6萬2千外个詞條，每一个詞條包括漢羅、全羅、華文對譯三个欄位。
bo̍k-tsiân ū la̍k-bān nn̄g-tshing-guā-ê sû-tiâu, muí tsi̍t-ê sû-tiâu pau-kuah Hàn-lô, tsuân-lô, Huâ-bûn tuì-i̍k sann-ê nuâ-uī. 


(b) 全羅ê台語文語料無需要經過斷詞，m̄-koh漢羅ê需要，
(b) Tsuân-lô ê Tâi-gí-bûn gí-liāu bô su-iàu king-kè tn̄g-sû, m̄-koh Hàn-lô--ê su-iàu, 


斷詞ê做法是根據台華辭典，採用「倒頭siōng大比對」( backward maximal matching, BMM )演算法。
tn̄g-sû ê tsuè-huat sī kun-kù Tâi-huâ sû-tián, tshái-iōng "tò-thâu siōng-tuā pí-tuì" (backward maximal matching, BMM) ián-suàn-huat.


語詞ê數量，
Gí-sû ê sòo-liōng,
全羅有2,436,599个，
tsuân-lô u nn̄g-pah sì-tsa̍p-sann-bān la̍k-tshing gōo-pah káu-tsa̍p-káu ê,
漢羅有4,051,195个。 
Hàn-lô ū sì-pah khòng gōo-bān tsi̍t-tshing tsi̍t-pah káu-tsa̍p-gōo ê. 


(c) 每一个語詞，透過台華辭典ê華文對譯，
(c) Muí tsi̍t-ê gí-sû, thàu-kè Tâi-huâ sû-tián ê Huâ-bûn tuì-i̍k, 
對kàu中研院詞庫小組八萬目詞ê詞條，
tuì kàu Tiong-gián-īnn sû-khòo sió-tsoo pueh-bān-ba̍k sû ê sû-tiâu, 
tshē出詞類，
tshē-tshut sû-luī, 
詞類可能有幾lō个，
sû-luī khó-lîng ū kuí-lō ê, 
暫時無做處理。
tsiām-sî bô tsuè tshú-lí.


因為無處理含糊性問題，
In-uī bô tshú-lí hâm-hôo-sìng ê būn-tuê, 
所以會影響著實驗結果ê品質。
ē íng-hióng-tio̍h si̍t-giām kiat-kó ê phín-tsit.


另外，本實驗採用簡化ê詞類，
Līng-guā, pún si̍t-giām tshái-iōng kán-huà ê sû-luī, 
kan-na分大類：動詞、名詞、形容詞、...等等，
kan-na pun tuā-luī: tōng-sû, bîng-sû, hîng-iông-sû, ... tíng-tíng, 


其中，動詞VH小類是「狀態不及物述詞」，
kî-tiong, tōng-sû VH sió-luī sī "Tsōng-thài put-ki̍p-bu̍t su̍t-sû", 
親像「浪漫」、「特別」、「辛苦」、「豐富」、「心酸」、「感動」，
tshin-tshiunn "lōng-bān", "ti̍k-pia̍t", "sin-khóo", "hong-hù", "sim-sng", "kám-tōng", 
阮kā改做形容詞。
gín kā kái-tsuè hîng-iông-sû. 


按呢修改，有ê無問題，部分可能有問題。
An-ne siu-kái, ū-ê bô būn-tuê, pōo-hūn khó-lîng ū būn-tuê.


(d) 計算兩个相óa ê語詞ê MI kah CR，koh經過詞類ê篩選。
(d) Kè-sǹg nn̄g-ê sio-uá ê gí-sû ê MI kah CR, koh king-kè sû-luī ê thai-suán.


因為資料量tsiânn大，
In-uī tsu-liāu-liōng tsiânn tuā,
這pái實驗kan-na tshē A-N（形容詞-名詞）、V-N（動詞-名詞）詞組。
tsit-pái si̍t-giām kan-na tshē A-N (hîng-iông-sû -- bîng-sû), V-N (tōng-sû -- bîng-sû ) sû-tsoo.


5. 實驗結果 
Gōo. Si̍t-giām kiat-kó


本實驗ê程式用Java寫，kā結果輸出kàu資料庫，
Pún si̍t-giām ê thîng-sik iōng Java siá, kā kiat-kó su-tshut kàu tsu-liāu-khòo,
資料量tsiânn大。
tsu-liāu-liōng tsiânn tuā.


本節利用表格kah文字說明來展示實驗成果。
Pún-tsiat lī-iōng pió-keh kah bûn-jī suat-bîng lâi tián-sī si̍t-giām sîng-kó.


5.1 MI kah CR 共同詞組數量 
Gōo tiám it MI kah CR kiōng-tông sû-tsoo sòo-liōng


表一 kā MI kah CR頭前
Pió-1 kā MI kah CR thâu-tsîng
30 / 100 / 500 / 1,000 / 3,000 / 5,000 个共同詞組
30 / 100 / 500 / 1,000 / 3,000 / 5,000 ê kiōng-tông sû-tsoo
待討論：(這个詞組，tī MI kah CR兩个統計表lóng有出現)
待討論：( tsit-ê sû-tsoo , tī MI kah CR nn̄g-ê thóng-kè-pió lóng-ū tshut-hiān)
ê數量列出來，
ê sòo-liōng lia̍t--tshut-lâi, 
漢羅kah全羅分開算，
Hàn-lô kah tsuân-lô hun-khui sǹg, 


其中，漢羅ê部分，詞組至少出現10-pái，
kî-tiong, Hàn-lô ê pōo-hūn, sû-tsoo tsì-tsió tshut-hiān 10-pái, 
全羅ê部分，詞組至少出現5-pái: 
tsuân-lô ê pōo-hūn, sû-tsoo tsì-tsió tshut-hiān 5-pái: 


表一 互訊息kah相關度
Piáu tsi̍t hōo sìn-sit kah siang-kuan tōo 
共同詞組數量比例
kiōng-tông sû tsoo sòo-liōng pí-lē


Ùi表一看起來，
Uì pió-1 khuànn--khí-lâi,
漢羅ê部分，MI kah CR算出來ê結果khah一致，
Hàn-lô ê pōo-hūn, hōo-sìn-sit kah Siong-kuan-tōo sǹg--tshut-lâi ê kiat-kó khah it-tì,


這應該是因為，
tse ìng-kai sī in-uī,
漢羅ê語料量khah tsuē，統計出來ê結果khah有可信度。
Hàn-lô ê gí-liāu-liōng khah tsuē, thóng-kè--tshut-lâi ê kiat-kó khah ū khó-sìn-tōo.


5.2 A-N V-N詞組 
Gōo-tiám jī A-N V-N sû-tsoo

本實驗用詞類是A-N kah V-N做篩選，
Pún si̍t-giām iōng sû-luī sī A-N kah V-N tsuè thai-suán,


只要這个詞組有可能是A-N iah是V-N tō kā lia̍h出來，
tsí-iàu tsit-ê sû-tsoo ū khó-lîng sī A-N iah-sī V-N tō kā lia̍h--tshut-lâi,


m̄-koh因為雜訊buē少，
m̄-koh in-uī tsa̍p-sìn buē tsió,
表2 kah 表3是ùi漢羅kah全羅，
pió-jī kah pió-sann sī uì Hàn-lô kah tsuân-lô,
MI ê統計表ùi kuân kàu低
MI ê thóng-kè-pió uì kuân kàu kē 
分別用人工tshē出是A-N iah是V-N ê詞組：
hun-pia̍t iōng lâng-kang tshē-tshut sī A-N iah-sī V-N ê sû-tsoo:


A-N詞組khah oh tshē，
A-N sû-tsoo khah oh tshē,
揀出來ê有ê看起來tsiânn勉強。
kíng--tshut-lâi ê ū-ê khuànn--khí-lâi tsiânn bián-kióng.


親像漢羅部分ê「旺梨」、「ām 瓜」，
Tshin-tshiūnn Hàn-lô pōo-hūn ê " ōng lâi", "ām kue",
自本應該是一个詞，
tsū-pún ìng-kai sī tsi̍t-ê sû,


m̄-koh台華辭典內底有「王梨」無「旺梨」，
m̄-koh Tâi-huâ sû-tián lāi-tué ū "ông-lâi" bô "ōng-lâi",
有「醃瓜」無「ām瓜」，
ū "am-kue" bô "ām-kue",
致使這幾个詞hōo斷詞系統切做兩个詞，
tì-sú tsit kuí-ê sû hōo tn̄g-sû hē-thóng tshiat-tsuè nn̄g-ê sû,

soah koh因為切開ê「這兩个詞」ê結合性kôan，
suah koh in-uī tshiat-khui ê " tsit nn̄g-ê sû" ê kiat-ha̍p-sìng kuân,
tī A-N 詞組表現出來。
tī A-N sû-tsoo piáu-hiān--tshut-lâi .


Ùi這个角度看，
Uì tsit-ê kak-tōo khuànn,
自動語詞搭配統計表，
tsū-tōng gí-sû tah-phuè thóng-kè-pió,
對辭典詞條ê收錄，會tàng提供一kuá建議。
tuì sû-tián sû-tiâu ê siu-lo̍k, ē-tàng thê-kiong tsi̍t-kuá kiàn-gī.


V-N詞組ê部分，全羅ê部分真好，
V-N sû-tsoo ê pōo-hūn, tsuân-lô ê pōo-hūn tsin hó,
ùi MI統計表頭前64个詞組內底tō thang揀出真正符合V-N ê詞組，
uì MI thóng-kè-pió thâu-tsîng 64-ê sû-tsoo lāi-tué tō thang kíng-tshut tsin-tsiànn hù-ha̍p V-N ê sû-tsoo,
m̄-koh漢羅ê部分 tō tsiânn bái。
m̄-koh Hàn-lô ê pōo-hūn tō tsiânn bái.


主要ê原因是斷詞，
Tsú-iàu ê guân-in sī tn̄g-sû,
因為語料內底ê寫法kah辭典無一致。
in-uī gí-liāu lāi-tué ê siá-huat kah sû-tián bô it-tì.


5.3 名詞ê動詞搭配kah動詞ê名詞搭配 
Gōo-tiám sann Bêng-sû ê tōng-sû tah-phuè kah tōng-sû ê bêng-sû tah-phuè


表四 查詢 「V-舌」 
Pió-4 Tshâ-sûn "V-tsi̍h"


「MI小於零」ê部分無列出來 
"MI sè-î ling5" ê pōo-hūn bô lia̍t--tshut-lâi


表五 查詢「摃/kòng-N」
Pió-5 Tshâ-sûn "kòng-N"


假使咱beh知影一个名詞頭前會sái用什麼動詞（倒pêng搭配），
Ká-sú lán beh tsai-iánn tsi̍t-ê bîng-sû thâu-tsîng ē-sái iōng siánn-mé tōng-sû (tò-pîng tah-phuè),
iah是一个動詞後壁會用sái用什麼名詞（正pêng搭配），
iah-sī tsi̍t-ê tōng-sû āu-piah ē-sái iōng siánn-mé bîng-sû (tsiànn-pîng tah-phuè), 
用MI iah是CR來查詢，查出來ê結果真有參考價值，
iōng MI iah-sī CR lâi tshâ-sûn, tshâ--tshut-lâi ê kiat-kó tsin ū tsham-khó kè-ta̍t, 


舉一个例，
kú tsi̍t ê lē,
表四用「V-舌」查詢，表五用「摃/kòng-N」查詢: 
pió-sì iōng " V-tsi̍h" tshâ-sûn, pió-gōo iōng "kòng-N" tshâ-sûn: 

這个查詢方式，
Tsit-ê tshâ-sûn hong-sik,
對語言學習應該有真大ê幫贊。
tuì gí-giân ha̍k-si̍p ìng-kai ū tsin tuā ê pang-tsān.


5.4 主要問題 
5.4 Tsú-iàu būn-tuê

實驗ê結果並無原來按算ê hiah-nī好，
Si̍t-giām ê kiat-kó pīng bô guân-lâi àn-sǹg ê hiah-nī hó,
下面分析問題出tī tó位：
ē-bīn hun-sik būn-tuê tshut tī tó-uī:

(1) 漢羅用字無一致，
(1) Hàn-lô iōng-jī bô it-tì,
致使斷詞效果無好：
tì-sú tn̄g-sû hāu-kó bô hó:

V-N ê部分，漢羅ê結果真bái，
V-N ê pōo-hūn, Hàn-lô ê kiat-kó tsin bái, 

人工tih看tsia-ê詞組ê時，
lâng-kang tih khuànn tsia-ê sû-tsoo ê sî, 
發現有tsiânn-tsuē詞組是斷詞錯誤ê，
huat-hiān ū tsiânn-tsuē sû-tsoo sī tn̄g-sû tshò-gōo--ê, 

有ê是台華辭典內無這个詞，
ū-ê sī Tâi-huâ sû-tián lāi bô tsit-ê sû, 

有ê是語料ê漢羅寫法kah台華辭典內ê無kâng，
ū-ê sī gí-liāu ê Hàn-lô siá-huat kah Tâi-huâ sû-tián lāi ê bô-kâng,
實際上，
si̍t-tsè siōng,
語料內底 ê寫法tō無一致，
gí-liāu lāi-tué ê siá-huat tō bô it-tì,
 
辭典無ê詞，
sû-tián bô ê sû, 
若beh改進，
nā beh kái-tsìn, 
包括加詞、專有名詞辨識、定量詞處理等等，
pau-kuah ka sû, tsuan-iú-bîng-sû piān-sik, tīng-niû-sû tshú-lí tíng-tíng, 
寫法無一致ê問題tō真oh解決，
siá-huat bô it-tì ê būn-tuê tō tsin oh kái-kuat, 
kā所有ê寫法lóng kā lok tī辭典內底 
kā sóo-ū ê siá-huat lóng kā lok tī sû-tián lāi-tué 
並m̄是好ê解決方式；
pīng m̄-sī hó ê kái-kuat hong-sik; 


(2) 詞類問題：
(2) Sû-luī būn-tuê:

語言翻譯是多對多，
Gí-giân huan-i̍k sī to tuì to,
咱透過華語對譯詞lia̍h詞類，
lán thàu-kè Huâ-gí tuì-i̍k-sû lia̍h sû-luī,
這个過程tō有可能會tiòng一kuá無必要ê詞類出來；
tsit-ê kè-thîng tō ū khó-lîng ē tiòng tsi̍t-kuá bô pit-iàu ê sû-luī tshut-lâi;

另外，
līng-guā,
一个詞有至少兩个詞類mā是真普遍ê情形，
tsi̍t-ê sû ū tsì-tsió nn̄g-ê sû-luī mā-sī tsin phóo-phiàn ê tsîng-hîng,
因為無處理，
in-uī bô tshú-lí,
造成雜訊tsiânn tsuē；
tsō-sîng tsa̍p-sìn tsiânn tsuē;

建立台語詞ê詞類，kah確認正確詞類，
kiàn-li̍p Tâi-gí-sû ê sû-luī, kah khak-jīm tsìng-khak sû-luī,
這兩件代誌lóng是大工程，
tsit nn̄g-kiānn tāi-tsì lóng-sī tuā-kang-thîng,
m̄-koh早慢愛做，咱tsiah有法度koh進一步。
m̄-koh tsá-bān ài tsuè, lán tsiah ū-huat-tōo koh tsìn-tsi̍t-pōo .

6. 未來方向 
Lio̍k Bī-lâi hong-hiòng

本實驗雖然有一kóa成果，
Pún si̍t-giām sui-jiân ū tsi̍t-kuá sîng-kó,
總是，值得phah拚ê所在iah-koh tsiânn tsuē，包括：
tsóng--sī, ta̍t-tit phah-piànn ê sóo-tsāi iah-koh tsiânn tsuē, pau-kuah:

(a) 開發線頂台語語詞搭配查詢系統，
(a) Khai-huat suànn-tíng Tâi-gí gí-sû tah-phuè tshâ-sûn hē-thóng,
幫贊台語相關研究ê進行；
pang-tsān Tâi-gí siong-kuan gián-kiù ê tsìn-hîng;

(b) 除了A-N V-N詞組以外，
(b) Tû-liáu A-N V-N sû-tsoo í-guā,
koh整理其它詞組，
koh tsíng-lí kî-tha sû-tsoo,
親像P-N(介詞-名詞)、
tsin-tshiūnn P-N (kài-sû -- bîng-sû ),
N-V(名詞-動詞)、
N-V (bîng-sû -- tōng-sû ),
D-A(副詞-形容詞)、
D-A (hù-sû -- hîng-iông-sû),
D-V(副詞-動詞)、
D-V (hù-sû -- tōng-sû ),
V-R(動詞-代名詞)、
V-R (tōng-sû -- tāi-bîng-sû),
…等；
… tíng;

(c) 維護台華辭典，
(c) Uî-hōo Tâi-huâ sû-tián,
kā MI iah是CR分數khah kôan ê兩个單音節詞ê語詞
kā MI iah-sī CR hun-sòo khah kuân ê nn̄g-ê tan-im-tsiat-sû ê gí-sû tah-phuè
搭配lia̍h出來做人工檢查，
lia̍h tshut-lâi tsuè jîn-kang kiám-tsa,
考慮將tsiâ ê 語詞加入辭典；
khó-lū tsiong tsiâ ê gí-sû ka-ji̍p sû-tián;

(d) 改進斷詞系統，
(d) Kái-tsìn tn̄g-sû hē-thóng,
利用BMM演算法結果做訓練資料重做，
lī-iōng BMM ián-suàn-huat kiat-kó tsuè hùn-liān tsu-liāu tîng tsuè,
對有至少兩種斷法ê文句，
tuì ū tsì-tsió nn̄g-tsióng tn̄g-huat ê bûn-kù,
用統計方法提kôan正確率，
iōng thóng-kè hong-huat thê-kuân tsìng-khak-lu̍t,
iah-koh有專有名詞、
iah-koh ū tsuan-iú bîng-sû,
定量詞處理；
tīng-niû-sû tshú-lí;

(e) 整理台語詞類，
(e) Tsíng-lí Tâi-gí sû-luī,
總是這是大工程，
tsóng--sī tse-sī tuā kang-thîng,
mā需要詳細ê規劃；
mā su-iàu siông-suè ê kui-uē;

(f) 利用統計方法自動標記詞類，
(f) Lī-iōng thóng-kè hong-huat tsū-tōng piau-kì sû-luī,
解決含糊性問題，
kái-kuat hâm-hôo-sìng būn-tuê,
mā進一步處理khah幼ê詞類；
mā tsìn-tsi̍t-pōo tshú-lí khah iù ê sû-luī;

(g) 做台語文文句ê分拆(parsing)，
(g) Tsuè Tâi-gí-bûn bûn-kù ê hun-thiah,
利用語法樹(parsing tree)改進語詞搭配ê正確率。
lī-iōng gí-huat-tshiū kái-tsìn gí-sû tah-phuè ê tsìng-khak-lu̍t.

