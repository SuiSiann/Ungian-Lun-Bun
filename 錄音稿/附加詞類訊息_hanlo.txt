附加詞類訊息的台語語詞搭配佇教學上的應用
Hù-ka sû-luī sìn-sit ê Tâi-gí gí-sû tah-phuè tī kàu-ha̍k siōng ê ìng-iōng

楊允言， 大漢技術學院、資訊工程系， 助理教授。
Iûnn Ún-giân， Tuā-hàn Ki-su̍t Ha̍k-īnn, Tsu-sìn Kang-tîng Hē，  tsōo-lí kàu-siū。

劉杰岳， 拋荒台文工作室， 負責人。
Lâu Kia̍t-ga̍k， Pha-hng Tâi Bûn Kang-tsok-sik， hū-tsik-jîn。

陳鄭弘堯， 台語文工作者。
Tân-Tīnn Hông-giâu， tâi gí-bûn kang-tsok-tsiá。

陳柏中， 國立清華大學、物理系， 助理教授。
Tân Peh-tiong， Kok-li̍p Tshing-huâ Tāi-ha̍k, Bu̍t-lí Hē， tsōo-lí kàu-siū。

摘要
Tiah-iàu

語詞搭配(collocation)是學習語詞按怎使用真好的工具，
Gí-sû tah-phuè(collocation) sī ha̍k-si̍p gí-sû án-nuá sú-iōng tsin hó ê kang-khū,

這會當透過 對語料的互訊息(mutual information) 佮 相關度(correlation) 的統計來得著， 毋過嘛會產生袂少無必要的資料(noise)。
tse ē-tàng thàu-kuè tuì gí-liāu ê Hōo-sìn-sit (mutual information)  kah Siong-kuan-tōo (correlation) ê thóng-kè lâi tit--tio̍h,  m̄-koh mā ē sán-sing bē-tsió bô pit-iàu ê tsu-liāu (noise).

本文提出利用詞類的訊息來進行篩選ê方法， 自動共無必要的資料提掉， 提升自動台語語詞搭配的品質， 幫贊台語語詞的學習。
Pún-bûn thê-tshut lī-iōng sû-luī sìn-sit lâi tsìn-hîng thai-suán ê hong-huat, tsū-tōng kā bô pit-iàu ê tsu-liāu the̍h-tiāu,  thê-sing tsū-tōng Tâi-gí gí-sû tah-phuè ê phín-tsit, pang-tsān Tâi-gí gí-sû ê ha̍k-si̍p.

實驗結果顯示， 利用詞類ê篩選， 動詞—名詞(V—N)詞組 比 形容詞—名詞(A—N) 詞組 會當得著較好的結果；
Si̍t-giām kiat-kó hián-sī, lī-iōng sû-luī ê thai-suán, tōng-sû — bîng-sû ( V—N ) sû-tsoo pí hîng-iông-sû — bîng-sû ( A—N ) sû-tsoo ē-tàng tit-tio̍h khah-hó ê kiat-kó;

查詢一个動詞正爿的名詞 抑是一个名詞倒爿的動詞的語詞搭配，所揣出來的資料嘛真有學習參考的價值。
tshâ-sûn tsi̍t-ê tōng-sû tsiànn-pîng ê bîng-sû iah-sī tsi̍t-ê bîng-sû tò-pîng ê tōng-sû ê gí-sû tah-phuè,  sóo tshuē--tshut-lâi ê tsu-liāu mā tsin ū ha̍k-si̍p tsham-khó ê kè-ta̍t.

毋過若欲進一步提升自動語詞搭配的品質， 咱猶閣有誠濟空課愛做。
M̄-koh nā beh tsìn-tsi̍t-pōo thê-sing tsū-tōng gí-sû tah-phuè ê phín-tsit, lán iah-koh ū tsiânn-tsē khang-khuè ài tsò.

關鍵詞﹕ 台語文、語詞搭配、互訊息、相關度、語文教學
Kuan-kiān-sû: Tâi-gí-bûn, Gí-sû Tah-phuè, Hōo-sìn-sit, Siong-kuan-tōo, Gí-bûn Kàu-ha̍k

1. 踏話頭：語料庫、語詞搭配
It. Ta̍h uē-thâu: Gí-liāu-khòo, Gí-sû Tah-phuè

「搭配」這个詞， 台語閣會使講「參佮」、「照佮」、「sann佮」、「配搭」、...等等， 毋過為著佮華語詞對應， 所以採用「搭配」。
"Tah-phuè" tsit-ê sû,  Tâi-gí koh ē-sái kóng "tsham-kah", "tsiàu-kah", "sann-kah", "phuè-tah", ... tíng-tíng, m̄-koh uī-tio̍h kah Huâ-gí-sû tuì-ìng, sóo-í tshái-iōng "tah-phuè".

語料庫就是囥語言材料的倉庫， 伊會使講是人類所講、所寫的語言文字的一个樣本，
Gí-liāu-khòo tō-sī khǹg gí-giân tsâi-liāu ê tshng-khòo, i ē-sái kóng sī jîn-luī sóo kóng, sóo siá ê gí-giân bûn-jī ê tsi̍t-ê iūnn-pún,

透過這个樣本， 咱通透過語料庫了解這个語言、文字的使用情形。
Thàu-kuè tsit ê iūnn-pún, lán thang thàu-kuè gí-liāu-khòo liáu-kái tsit-ê gí-giân, bûn-jī ê sú-iōng tsîng-hîng.

二十世紀60年代， 英文的語料庫開始建立。
Jī-tsa̍p sè-kí lio̍k-khòng nî-tāi, Ing-bûn ê gí-liāu-khòo khai-sí kiàn-li̍p.

90年代， 華文的語料庫嘛開始佇台灣、中國等所在建立。
kiú-khòng nî-tāi, Huâ-bûn ê gí-liāu-khòo mā khai-sí tī Tâi-uân, Tiong-kok tíng sóo-tsāi kiàn-li̍p.

台文的起步較晏， 一直到這世紀(21世紀)才開始。
Tâi-bûn ê khí-pōo khah uànn,  it-ti̍t kàu tsit sè-kí (jī-tsa̍p-it sè-kí) tsiah khai-sí.

對強勢語言來講， 語料庫的建立代表這个語言的重要性， 因為建立了後會帶動這的語言的相關研究， 嘛宣示伊佇學術界的地位；
Tuì kiông-sè gí-giân lâi kóng, gí-liāu-khòo ê kiàn-li̍p tāi-piáu tsit-ê gí-giân ê tiōng-iàu-sìng, in-uī kiàn-li̍p liáu-āu ē tài-tōng tsit-ê gí-giân ê siong-kuan gián-kiù,  mā suan-sī i tī ha̍k-su̍t-kài ê tē-uī;

對弱勢語言來講， 語料庫的建立是這个語言欲復興的一个重要基礎，因為利用著主導世界行向的電腦科技，  而且有機會予這个語言佮其它的強勢語言做連結。
tuì jio̍k-sè gí-giân lâi kóng, gí-liāu-khòo ê kiàn-li̍p sī tsit-ê gí-giân beh ho̍k-hing ê tsi̍t-ê tiōng-iàu ki-tshóo, in-uī lī-iōng-tio̍h tsú-tō sè-kài kiânn-hiòng ê tiān-nóo kho-ki, jî-tshiánn ū ki-huē hōo tsit-ê gí-giân kah kî-tha ê kiông-sè gí-giân tsò liân-kiat.

語料庫的應用研究有誠濟， 佇遮，阮針對語文教學的語詞搭配做較詳細的探討。
Gí-liāu-khòo ê ìng-iōng gián-kiù ū tsiânn tsē, tī tsia, gún tsiam-tuì gí-bûn kàu-ha̍k ê gí-sû tah-phuè tsò khah siông-suè ê thàm-thó.

語詞搭配(collocation) 就是「語詞用會當預測的方式組合做伙的方式」， 嘛有人講是「仝一个文本內底，佇真近的所在共同出現的兩个抑是兩个以上的語詞」。
Gí-sû tah-phuè(collocation) tō-sī "Gí-sû iōng ē-tàng ū-tshik ê hong-sik tsoo-ha̍p tsò-hué ê hong-sik", mā ū-lâng kóng sī "Kāng tsi̍t-ê bûn-pún lāi-tué, ī tsin kūn ê sóo-tsāi kiōng-tông tshut-hiān ê nn̄g ê iah-sī nn̄g ê í-siōng ê gí-sû".

語詞搭配會使學習著一个語詞ê慣用方法，
Gí-sû tah-phuè ē-sái ha̍k-si̍p-tio̍h tsi̍t-ê gí-sû ê kuàn-iōng hong-huat,

比一个例，
pí tsi̍t-ê lē,

咱訂火車單，
lán tīng hé-tshia-tuann,
閣去車頭付錢提著車單，
koh khì tshia-thâu hù-tsînn the̍h-tio̍h tshia-tuann,
咱會使講「車單拍好矣」，
lán ē-sái kóng "tshia-tuann phah hó--ah",

「拍」佮「摃」的意思相仝，
"phah" kah "kòng" ê ì-sù sio-kâng,
毋過咱袂使講「車單摃好矣」，
m̄-koh lán bē-sái kóng "tshia-tuann kòng hó--ah",

所以，
sóo-í,
「拍」kah「車單」就有搭配ê關係，
"phah" kah "tshia-tuann" tō ū tah-phuè ê kuan-hē,
其中一个詞若是用同義詞共換掉，
kî-tiong tsi̍t-ê sû nā-sī iōng tông-gī-sû kā uānn-tiāu,
這个搭配關係無一定會繼續存在。
tsit-ê tah-phuè kuan-hē bô-it-tīng ē kè-sio̍k tsûn-tsāi.

兩个語詞欲按怎鬥陣使用，
Nn̄g-ê gí-sû beh án-nuá tàu-tīn sú-iōng,
一般ê辭典並無特別kā註明，
it-puann ê sû-tián pīng-bô ti̍k-pia̍t kā tsù-bîng,
這對語言ê學習加減有阻礙。
tse tuì gí-giân ê ha̍k-si̍p ke-kiám ū tsóo-gāi.

台灣人學英文，
Tâi-uân-lâng o̍h Ing-bûn,
硬記英文語詞，
ngē-kì Ing-bûn gí-sû,

欲用英文佮人溝通ê時陣，
beh iōng Ing-bûn kah lâng koo-thong ê sî-tsūn,
利用遮的語詞鬥出一句咱掠做會通ê英文句，
lī-iōng tsia ê gí-sû tàu tshut tsi̍t-kù lán lia̍h-tsò ē thong ê Ing-bûn-kù,
毋過講英語ê人可能捎無貓仔門，
m̄-koh kóng Ing-gí ê lâng khó-lîng sa bô niau-á-mn̂g,

因為咱ê語詞搭配錯誤，
in-uī lán ê gí-sû tah-phuè tshò-gōo,
錯誤可能包括語法kah慣用語。
tshò-gōo khó-lîng pau-kuah gí-huat kah kuàn-iōng-gí.

所以語詞搭配成做語言學習真重要ê一部分。
Sóo-í gí-sû tah-phuè tsiânn-tsò gí-giân ha̍k-si̍p tsin tiōng-iàu ê tsi̍t-pōo-hūn.

英文ê部分，
Ing-bûn ê pōo-hūn,
出版袂少語詞搭配辭典，
tshut-pán bē-tsió gí-sû tah-phuè sû-tián,
嘛是為著濟濟英語ê學習者。
mā-sī uī-tio̍h tsuē-tsuē Ing-gí ê ha̍k-si̍p-tsiá.

台語ê學習敢有需要注意語詞搭配？
Tâi-gí ê ha̍k-si̍p kám ū su-iàu tsù-ì gí-sû tah-phuè?

當然有需要，
Tong-jiân ū su-iàu,
包括對想beh學台語ê外國人，
pau-kuah tuì siūnn-beh o̍h Tâi-gí ê guā-kok-lâng,
嘛包括咱這代kah下一代。
mā pau-kuah lán tsit-tāi kah ē-tsi̍t-tāi.

受著強勢ê華語影響，
Siū-tio̍h kiông-sè ê Huâ-gí íng-hióng,
誠濟自認為會曉講台語ê人，
tsiânn tsē tsū-jīm-uî ē-hiáu kóng Tâi-gí ê lâng,
台語講起來mā是li-li-lak-lak，
Tâi-gí kóng--khí-lâi li-li-lak-lak,

嘛因為用華語思考，
mā in-uī iōng Huâ-gí su-khó,
有ê人「一尾魚」煞變做「一條魚」。
ū-ê-lâng "tsi̍t-bué hî" suah pìnn-tsò "tsi̍t-tiâu hî".

建立台語ê語詞搭配辭典是台語教學真重要ê一部份，
Kiàn-li̍p Tâi-gí ê gí-sû tah-phuè sû-tián sī Tâi-gí kàu-ha̍k tsin tiōng-iàu ê tsi̍t-pōo-hūn,

可惜目前猶無，
khó-sioh bo̍k-tsiân iah bô,
這是語言學界ê責任。
tse-sī gí-giân-ha̍k-kài ê tsik-jīm.

本文是徛佇資訊科學ê角度，
Pún-bûn sī khiā tī tsu-sìn kho-ha̍k ê kak-tōo,
提出現時另外一个通好運用ê方式：
thê-tshut hiān-sî līng-guā tsi̍t-ê thang-hó ūn-iōng ê hong-sik:
利用台語文語料庫這个資源來建立台語語詞搭配ê資料。
Lī-iōng Tâi-gí-bûn gí-liāu-khòo tsit-ê tsu-guân lâi kiàn-li̍p Tâi-gí gí-sû tah-phuè ê tsu-liāu.

2. 自動語詞搭配做法
Jī. Tsū-tōng Gí-sû Tah-phuè Tsò-huat

根據語料庫，
Kin-kù gí-liāu-khòo ,
欲共共同出現而且互相關係密切ê語詞揣出來，
beh kā kiōng-tông tshut-hiān jî-tshiánn hōo-siong kuan-hē bi̍t-tshiat ê gí-sû tshuē--tshut-lâi,
是利用統計ê方法。
sī lī-iōng thóng-kè ê hong-huat.

有兩个公式會使做，
Ū nn̄g-ê kong-sik ē-sái tsò,

第一个是互訊息(mutual information，以下簡稱MI)，
tē-it-ê sī hōo-sìn-sit (mutual information, í-hā kán-tshing MI ),
設使A、B是語詞，
siat-sú A, B sī gí-sû,
這兩个語詞ê MI ê公式是寫做按呢。
tsit nn̄g-ê gí-sû ê MI ê kong-sik sī siá-tsò án-ne.

其中，
Kî-tiong,
「P of A」是語詞A ê機率，
"P of A" sī gí-sû A ê ki-lu̍t,

設使A 攏總出現 「Frequence of A」 擺，
siat-sú A lóng-tsóng tshut-hiān "Frequence of A" pái,
所有ê語料攏總有N个詞(word tokens)，
sóo-ū ê gí-liāu lóng-tsóng ū N-ê sû (word tokens),
「P of A」 等於 N 分之「Frequence of A」
"P of A" tíng-î N hun tsi "Frequence of A".

仝款，
Kāng-khuán,
「P of B」是語詞B ê機率，
"P of B" sī gí-sû B ê ki-lu̍t,
「P of AB」是詞組AB ê機率。
"P of AB" sī sû-tsoo AB ê ki-lu̍t.

咱分三種情形來討論：
Lán hun sann-tsióng tsîng-hîng lâi thó-lūn:

(a) 設使A後壁干焦會出現B，
(a) Siat-sú A āu-piah kan-na ē tshut-hiān B,
B頭前干焦會出現A，
B thâu-tsîng kan-na ē tshut-hiān A,
這兩个詞一定成對出現，
tsit nn̄g-ê sû it-tīng sîng-tuì tshut-hiān,

這款情形下，
tsit-khuán tsîng-hîng hā,
「P of A」近倚「P of B」近倚「P of AB」，
"P of A" kīn-uá "P of B" kīn-uá "P of AB",
「MI of AB」 近倚 「負log P of AB」，
"MI of AB" kīn-uá "hū log P of AB",
是一个較大ê正數；
sī tsi̍t-ê khah tuā ê tsiànn-sòo;

若是AB定定成對出現，
nā-sī AB tiānn-tiānn sîng-tuì tshut-hiān,
毋過A後壁會接B以外其它ê詞，
m̄-koh A āu-piah ē tsiap B í-guā ê sû,
B頭前嘛可能會接A以外其它ê詞，
B thâu-tsîng mā khó-lîng ē tsiap A í-guā ê sû,

這个時陣，
tsit-ê sî-tsūn,
「MI of AB」可能嘛是正數，
"MI of AB" khó-lîng mā-sī tsiànn-sòo,
毋過會較細；
m̄-koh ē khah suè;

(b) 設使A佮B無關係（獨立事件），
(b) Siat-sú A kah B bô kuan-hē (to̍k-li̍p sū-kiānn),

「P of AB」近倚"P of A"乘"P of B"，
"P of AB" kīn-uá "P of A" sîng "P of B" ,
所以「MI of AB」近倚0；
sóo-í "MI of AB" kīn-uá 0;

(c) 設使語詞A出現致使B較袂出現，
(c) Siat-sú gí-sû A tshut-hiān tì-sú B khah buē tshut-hiān,

「P of AB」 遠小於 "P of A" 乘 "P of B" ,
"P of AB" uán sió î "P of A" sîng "P of B" ,
所以「MI of AB」是負數。
sóo-í "MI of AB" sī hū-sòo .

基本上，
Ki-pún siōng,
語料愈大，
gí-liāu jú tuā,
統計ê結果愈有代表性。
thóng-kè ê kiat-kó jú ū tāi-piáu-sìng.

第二个是相關度(correlation，以下簡稱CR)，
Tē-jī-ê sī siong-kuan-tōo (correlation, í-hā kán-tshing CR),
這嘛是一个統計ê公式：
tse mā-sī tsi̍t-ê thóng-kè ê kong-sik:

簡單講，
Kán-tan kóng,
欲算「CR of AB」，就共語料內底ê詞組分做四个部分，
beh sǹg "CR of AB", tō kā gí-liāu lāi-té ê sû-tsoo hun-tsò sì ê pōo-hūn,
透過頂面ê公式來計算。
thàu-kè tíng-bīn ê kong-sik lai kè-sǹg.

算出來ê數字攏是正數，
Sǹg--tshut-lâi ê sòo-jī lóng-sī tsiànn-sòo,

AB兩个語詞若定定做陣出現，
AB nnḡ-ê gí-sû nā tiānn-tiānn tsò-tīn tshut-hiān,
「CR of AB」可能超過10,000，
"CR of AB" khó-lîng tshiau-kuè tsi̍t-bān,
甚至超過100,000。
sīm-tsì tshiau-kuè tsa̍p-bān.

愛注意ê是，
Ài tsù-ì ê sī,
有時仔若拍字錯誤，
ū-sî-á nā phah-jī tshò-gōo,
因為錯字ê詞頻真低，
in-uī tshò-jī ê sû-pîn tsin kē,
會致使MI佮CR的分數變足懸。
ē tì-sú MI kah CR ê hun-sòo piàn tsiok kuân.

為著避免這个情形，
Uī-tio̍h phiah-bián tsit-ê tsîng-hîng,
會使設詞頻ê限制，
koh ài siat sû-pîn ê hān-tsè,

就是講，欲計算MI(AB)，
tō-sī kóng, beh kè-sǹg MI(AB),
會使限制詞組AB的頻率超過一个數目（可比出現10擺以上），
ē-sái hān-tsè sû-tsoo AB ê pîn-lu̍t tshiau-kè tsi̍t-ê sòo-bo̍k ( khó-pí tshut-hiān tsa̍p-pái í-siōng),
才來計算，
tsiah lâi kè-sǹg,
若無就共提掉。
nā-bô tō kā the̍h-tiāu.

3. 利用詞類訊息提升品質
Sann. Lī-iōng sû-luī sìn-sit thê-sing phín-tsit

用統計ê方式來揣語詞搭配，
Iōng thóng-kè ê hong-sik lâi tshuē gí-sû tah-phuè,
佮語言專家利用伊專業智識揣出來ê，
kah gí-giân tsuan-ka lī-iōng i tsuan-gia̍p tì-sik tshuē--tshut-lâi--ê,
當然加減會無仝款。
tong-jiân ke-kiám ē bô kāng-khuán.

用統計方式，
Iōng thóng-kè hong-sik,
咱有簡化，
lán ū kán-huà,
限定佇相倚ê兩个語詞，
hān-tiānn tī sio-uá ê nn̄g-ê gí-sû,

實際上有ê互相搭配ê語詞並無相倚，
si̍t-tsè siōng ū-ê hōo-siong tah-phuè ê gí-sû pīng-bô sio-uá,
「拍車單」有可能講做「拍兩張車單」，
"phah tshia-tuann" ū khó-lîng kóng tsò "phah nn̄g tiunn tshia-tuann",

嘛有可能是三个語詞互相搭配，
mā ū khó-lîng sī sann-ê gí-sû hōo-siong tah-phuè,
可比「除了……以外，猶閣 ……」。
khó-pí " tû-liáu ... í-guā, iah-koh ...".

當然咱會使修正統計方式，
Tong-jiân lán ē-sái siu-tsìng thóng-kè hong-sik,
共無相倚毋過離無遠ê語詞嘛考慮入來，
kā bô sio-uá m̄-koh lī bô hn̄g ê gí-sû mā khó-lū--ji̍p-lâi,
抑是修改公式來計算三个語詞ê互相關係。
iah-sī siu-kái kong-sik lâi kè-sǹg sann-ê gí-sû ê hōo-siong kuan-hē.

總是按呢做加足厚工，
Tsóng--sī an-ne tsò ke tsiok kāu-kang,
增加誠濟計算量，
tsing-ka tsiânn tsē kè-sǹg-liōng,
改進ê成果嘛真有限。
kái-tsìn ê sîng-kó mā tsin iú-hān.

用統計方式做，
Iōng thóng-kè ê hong-sik tsò,
並毋是欲取代專家，
pīng m̄-sī beh tshú-tāi tsuan-ka,

毋過，
m̄-koh,
咱利用電腦會當處理大量資料ê特性，
lán lī-iōng tiān-nóo ē-tàng tshú-lí tuā-liōng tsu-liāu ê ti̍k-sìng,
提供電腦計算出來ê結果，
thê-kiong tiān-nóo kè-sǹg--tshut-lâi ê kiat-kó,
對學習者佮專家攏有參考作用，
tuì ha̍k-si̍p-tsiá kah tsuan-ka lóng ū tsham-khó tsok-iōng,

專家所列出來ê語詞搭配，
tsuan-ka sóo lia̍t--tshut-lâi ê gí-sû tah-phuè,
有ê因為實際上較少使用，
ū-ê in-uī si̍t-tsè siōng khah tsió sú-iōng,
致使統計結果並無表現出來；
tì-sú thóng-kè kiat-kó pīng-bô piáu-hiān--tshut-lâi;

統計結果有，
thóng-kè kiat-kó ū,
毋過專家無列出來ê，
m̄-koh tsuan-ka bô lia̍t--tshut-lâi ê,
有可能並無什麼意義，
ū khó-lîng pīng bô siánn-mé ì-gī,

總是伊佇實際使用上有較懸的牽連，
tsóng--sī i tī si̍t-tsè sú-iōng siōng ū khah kuân ê khan-liân,
嘛提供專家參考佮研究ê方向。
mā thê-kiong tsuan-ka tsham-khó kah gián-kiù ê hong-hiòng.

另外，
Līng-guā,
根據英文ê語料庫做出來ê語詞搭配，
kun-kù Ing-bûn ê gí-liāu-khòo tsò--tshut-lâi ê gí-sû tah-phuè,
介詞(in, at,...)、指示代名詞(that)、冠詞(a, the, ...)
kài-sû (in, at,...), tsí-sī tāi-bîng-sû (that), kuàn-sû (a, the,...)
因為頻率真懸，
in-uī pîn-lu̍t tsin kuân,
遮ê語詞ê語詞搭配("of the", "that the", "to be", "in a", ...)
tsia ê gí-sû ê gí-sû tah-phuè ("of the", "that the", "to be", "in a", ...)
嘛攏排佇誠頭前。
mā lóng pâi tī tsiânn thâu-tsîng.

對遮咱發現，詞類會使提供咱一个真好ê線索，
Uì tsia lán huat-hiān, sû-luī ē-sái thê-kiong lán tsi̍t-ê tsiânn hó ê suànn-soh,

假使咱會當利用詞類ê訊息，
ká-sú lán ē-tàng lī-iōng sû-pîn ê sìn-sit,
對統計出來ê語詞搭配結果做分類整理，
tuì thóng-kè--tshut-lâi ê gí-sû tah-phuè kiat-kó tsò hun-luī tsíng-lí,
對學習者來講應該閣較有幫贊。
tuì ha̍k-si̍p-tsiá lâi kóng ìng-kai koh-khah ū pang-tsān.

有詞類訊息ê台語辭典，
Ū sû-luī sìn-sit ê Tâi-gí sû-tián,
包括日本天理大學ê《現代閩南語辭典》(村上嘉英編，1981年)、
pau-kuah Ji̍t-pún Thian-lí tāi-ha̍k ê "Hiān-tāi Bân-lâm-gí sû-tián"(Murakami Yoshihide pian, 1981 nî),
台北中華語文研習所ê《台英辭典》(Embree編，1984)、...等，
Tâi-pak Tiong-huâ gí-bûn gián-si̍p-sóo ê "Tâi-ing sû-tián" (Embree pian, 1984), ... tíng,
可惜並無電子檔案通好運用。
khó-sioh pīng-bô tiān-tsú tóng-àn thang-hó ūn-iōng.

所以阮只好踅一輾，
Sóo-í gún tsí-hó se̍h tsi̍t-lìn,
以線頂台文華文辭典做基礎，
í suànn-tíng Tâi-bûn Huâ-bûn sû-tián tsò ki-tshóo,
將台文ê詞條透過華文對譯，
tsiong Tâi-bûn ê sû-tiâu thàu-kuè Huâ-bûn tuì-i̍k,
對到中研院詞庫小組整理ê八萬目華文詞條，
tuì kàu Tiong-gián-īnn Sû-khòo sió-tsoo tsíng-lí ê peh-bān-bo̍k Huâ-bûn sû-tiâu,
對華文詞條得著詞類訊息。
uì Huâ-bûn sû-tiâu tit-tio̍h sû-luī sìn-sit.

詞庫小組ê詞類分較幼，
Sû-khòo sió-tsoo ê sû-luī pun khah iù,
有46个詞類，
ū 46-ê sû-luī,
包括動詞、名詞等攏繼續有分細類落去，
pau-kuah tōng-sû, bîng-sû tíng lóng kè-sio̍k ū pun sè-luī lo̍h--khì,

毋過計算語詞搭配，咱無需要分遐爾幼，
m̄-koh kè-sǹg gí-sû tah-phuè, lán bô su-iàu pun hiah-nī iù,
用大類來分就好，
iōng tuā-luī lâi pun tō hó,
包括名詞、動詞、形容詞、
pau-kuah bîng-sû, tōng-sû, hîng-iông-sû,
副詞、連接詞、介詞、語氣詞、感嘆詞等等。
hù-sû, liân-tsiap-sû, kài-sû, gí-khì-sû, kám-thàn-sû tíng-tíng.

4. 實驗步數
Si̍t-giām pōo-sòo

下面是本實驗ê做法：
Ē-bīn sī pún si̍t-giām ê tsò-huat:

(a) 資料包括台語文語料、
(a) Tsu-liāu pau-kuah Tâi-gí-bûn gí-liāu,
台文華文線頂辭典（以下簡稱台華辭典）佮中研院詞庫小組八萬目詞(華文)。
Tâi-bûn Huâ-bûn suànn-tíng sû-tián (í-hā kán-tshing Tâi-huâ sû-tián ) kah Tiong-gián-īnn Sû-khòo-sió-tsoo pueh-bān-ba̍k sû (Huâ-bûn).

其中，台語文語料庫ê來源是台語文界ê朋友，楊允言負責整理，
Kî-tiong, Tâi-gí-bûn gí-liāu-khòo ê lâi-guân sī Tâi-gí-bûn-kài ê pîng-iú, Iûnn Ún-giân hū-tsik tsíng-lí,

包括全羅3,462,367个音節
pau-kuah tsuân-lô sann-pah sì-tsa̍p-la̍k-bān nn̄g-tshing sann-pah la̍k-tsa̍p-tshit ê im-tsiat
佮漢羅5,568,057个音節；
kah Hàn-lô gōo-pah gōo-tsa̍p-la̍k-bān peh-tshing khòng gōo-tsa̍p-tshit ê im-tsiat;

台華辭典主要貢獻者是鄭良偉，閣有台語文界朋友鬥補充詞條，
Tâi-huâ sû-tián tsú-iàu kòng-hiàn-tsiá sī Tēnn Liông-uí, koh ū Tâi-gí-bûn-kài pîng-iú tàu póo-tshiong sû-tiâu,
目前有6萬2千外个詞條，每一个詞條包括漢羅、全羅、華文對譯三个欄位。
bo̍k-tsiân ū la̍k-bān nn̄g-tshing-guā-ê sû-tiâu, muí tsi̍t-ê sû-tiâu pau-kuah Hàn-lô, tsuân-lô, Huâ-bûn tuì-i̍k sann-ê nuâ-uī.

(b) 全羅ê台語文語料無需要經過斷詞，毋過漢羅ê需要，
(b) Tsuân-lô ê Tâi-gí-bûn gí-liāu bô su-iàu king-kè tn̄g-sû, m̄-koh Hàn-lô--ê su-iàu,

斷詞ê做法是根據台華辭典，採用「倒頭上大比對」( backward maximal matching, BMM )演算法。
tn̄g-sû ê tsò-huat sī kun-kù Tâi-huâ sû-tián, tshái-iōng "tò-thâu siōng-tuā pí-tuì" (backward maximal matching, BMM) ián-suàn-huat.

語詞ê數量，
Gí-sû ê sòo-liōng,
全羅有2,436,599个，
tsuân-lô u nn̄g-pah sì-tsa̍p-sann-bān la̍k-tshing gōo-pah káu-tsa̍p-káu ê,
漢羅有4,051,195个。
Hàn-lô ū sì-pah khòng gōo-bān tsi̍t-tshing tsi̍t-pah káu-tsa̍p-gōo ê.

(c) 每一个語詞，透過台華辭典ê華文對譯，
(c) Muí tsi̍t-ê gí-sû, thàu-kè Tâi-huâ sû-tián ê Huâ-bûn tuì-i̍k,
對到中研院詞庫小組八萬目詞ê詞條，
tuì kàu Tiong-gián-īnn sû-khòo sió-tsoo peh-bān-ba̍k sû ê sû-tiâu,
揣出詞類，
tshuē-tshut sû-luī,
詞類可能有幾lō个，
sû-luī khó-lîng ū kuí-lō ê,
暫時無做處理。
tsiām-sî bô tsò tshú-lí.

因為無處理含糊性問題，
In-uī bô tshú-lí hâm-hôo-sìng ê būn-tuê,
所以會影響著實驗結果ê品質。
ē íng-hióng-tio̍h si̍t-giām kiat-kó ê phín-tsit.

另外，本實驗採用簡化ê詞類，
Līng-guā, pún si̍t-giām tshái-iōng kán-huà ê sû-luī,
干焦分大類：動詞、名詞、形容詞、...等等，
kan-na pun tuā-luī: tōng-sû, bîng-sû, hîng-iông-sû, ... tíng-tíng,

其中，動詞VH小類是「狀態不及物述詞」，
kî-tiong, tōng-sû VH sió-luī sī "Tsōng-thài put-ki̍p-bu̍t su̍t-sû",
親像「浪漫」、「特別」、「辛苦」、「豐富」、「心酸」、「感動」，
tshin-tshiunn "lōng-bān", "ti̍k-pia̍t", "sin-khóo", "hong-hù", "sim-sng", "kám-tōng",
阮共改做形容詞。
gún kā kái-tsò hîng-iông-sû.

按呢修改，有ê無問題，部分可能有問題。
An-ne siu-kái, ū-ê bô būn-tuê, pōo-hūn khó-lîng ū būn-tuê.

(d) 計算兩个相倚ê語詞的MI佮CR，閣經過詞類ê篩選。
(d) Kè-sǹg nn̄g-ê sio-uá ê gí-sû ê MI kah CR, koh king-kè sû-luī ê thai-suán.

因為資料量誠大，
In-uī tsu-liāu-liōng tsiânn tuā,
這擺實驗干焦揣A-N（形容詞——名詞）、V-N（動詞——名詞）詞組。
tsit-pái si̍t-giām kan-na tshuē A-N (hîng-iông-sû —— bîng-sû), V-N (tōng-sû —— bîng-sû ) sû-tsoo.

5. 實驗結果
Gōo. Si̍t-giām kiat-kó

本實驗ê程式用Java寫，共結果輸出到資料庫，
Pún si̍t-giām ê thîng-sik iōng Java siá, kā kiat-kó su-tshut kàu tsu-liāu-khòo,
資料量誠大。
tsu-liāu-liōng tsiânn tuā.

本節利用表格佮文字說明來展示實驗成果。
Pún-tsiat lī-iōng pió-keh kah bûn-jī suat-bîng lâi tián-sī si̍t-giām sîng-kó.

5.1 MI佮CR 共同詞組數量
Gōo tiám it MI kah CR kiōng-tông sû-tsoo sòo-liōng

表一 共 MI 佮 CR頭前
Pió-it kā MI kah CR thâu-tsîng
30 / 100 / 500 / 1,000 / 3,000 / 5,000 个共同詞組
30 / 100 / 500 / 1,000 / 3,000 / 5,000 ê kiōng-tông sû-tsoo
ê數量列出來，
ê sòo-liōng lia̍t--tshut-lâi,
漢羅佮全羅分開算，
Hàn-lô kah tsuân-lô hun-khui sǹg,
待討論：(這个詞組，佇MI佮CR兩个統計表攏有出現)
Thāi thó-lūn：( tsit-ê sû-tsoo , tī MI kah CR nn̄g-ê thóng-kè-pió lóng-ū tshut-hiān)

其中，漢羅ê部分，詞組至少出現10擺，
kî-tiong, Hàn-lô ê pōo-hūn, sû-tsoo tsì-tsió tshut-hiān 10-pái,
全羅ê部分，詞組至少出現5擺:
tsuân-lô ê pōo-hūn, sû-tsoo tsì-tsió tshut-hiān 5-pái:

表一 互訊息kah相關度
Piáu tsi̍t hōo-sìn-sit kah siang-kuan-tōo
共同詞組數量比例
kiōng-tông sû-tsoo sòo-liōng pí-lē

對表一看起來，
Uì pió-it khuànn--khí-lâi,
漢羅ê部分，MI佮CR算出來ê結果較一致，
Hàn-lô ê pōo-hūn, MI kah CR sǹg--tshut-lâi ê kiat-kó khah it-tì,

這應該是因為，
tse ìng-kai sī in-uī,
漢羅ê語料量較濟，統計出來ê結果較有可信度。
Hàn-lô ê gí-liāu-liōng khah tsē, thóng-kè--tshut-lâi ê kiat-kó khah ū khó-sìn-tōo.

5.2 A-N V-N詞組
Gōo-tiám jī A-N V-N sû-tsoo

本實驗用詞類是A-N佮V-N做篩選，
Pún si̍t-giām iōng sû-luī sī A-N kah V-N tsò thai-suán,

只要這个詞組有可能是A-N抑是V-N就共掠出來，
tsí-iàu tsit-ê sû-tsoo ū khó-lîng sī A-N iah-sī V-N tō kā lia̍h--tshut-lâi,

毋過因為雜訊袂少，
m̄-koh in-uī tsa̍p-sìn bē tsió,
表2 佮 表3是對漢羅佮全羅，
pió-jī kah pió-sann sī uì hàn-lô kah tsuân-lô,
MI ê統計表對懸到低
MI ê thóng-kè-pió uì kuân kàu kē
分別用人工揣出是A-N抑是V-N的詞組：
hun-pia̍t iōng lâng-kang tshuē-tshut sī A-N iah-sī V-N ê sû-tsoo:

A-N詞組較僫揣，
A-N sû-tsoo khah oh tshuē,
揀出來ê有ê看起來誠勉強。
kíng--tshut-lâi--ê ū-ê khuànn--khí-lâi tsiânn bián-kióng.

親像漢羅部分ê「旺梨」、「ām 瓜」，
Tshin-tshiūnn Hàn-lô pōo-hūn ê " ōng lâi", "ām kue",
自本應該是一个詞，
tsū-pún ìng-kai sī tsi̍t-ê sû,

毋過台華辭典內底有「王梨」無「旺梨」，
m̄-koh Tâi-huâ sû-tián lāi-tué ū "ông-lâi" bô "ōng-lâi",
有「醃瓜」無「ām瓜」，
ū "am-kue" bô "ām-kue",
致使這幾个詞予斷詞系統切做兩个詞，
tì-sú tsit kuí-ê sû hōo tn̄g-sû hē-thóng tshiat-tsò nn̄g-ê sû,

煞閣因為切開ê「這兩个詞」ê結合性懸，
suah koh in-uī tshiat-khui ê " tsit nn̄g-ê sû" ê kiat-ha̍p-sìng kuân,
佇A-N詞組表現出來。
tī A-N sû-tsoo piáu-hiān--tshut-lâi .

對這个角度看，
Uì tsit-ê kak-tōo khuànn,
自動語詞搭配統計表，
tsū-tōng gí-sû tah-phuè thóng-kè-pió,
對辭典詞條ê收錄，會當提供一寡建議。
tuì sû-tián sû-tiâu ê siu-lo̍k, ē-tàng thê-kiong tsi̍t-kuá kiàn-gī.

V-N詞組ê部分，全羅ê部分真好，
V-N sû-tsoo ê pōo-hūn, tsuân-lô ê pōo-hūn tsin hó,
對MI統計表頭前64个詞組內底就通揀出真正符合V-N ê詞組，
uì MI thóng-kè-pió thâu-tsîng 64-ê sû-tsoo lāi-té tō thang kíng-tshut tsin-tsiànn hù-ha̍p V-N ê sû-tsoo,
毋過漢羅ê部分就誠bái。
m̄-koh Hàn-lô ê pōo-hūn tō tsiânn bái.

主要ê原因是斷詞，
Tsú-iàu ê guân-in sī tn̄g-sû,
因為語料內底ê寫法佮辭典無一致。
in-uī gí-liāu lāi-té ê siá-huat kah sû-tián bô it-tì.

5.3 名詞ê動詞搭配佮動詞ê名詞搭配
Gōo-tiám sann Bêng-sû ê tōng-sû tah-phuè kah tōng-sû ê bîng-sû tah-phuè

表四 查詢 「V-舌」
Pió-4 Tshâ-sûn "V-tsi̍h"

「MI小於零」ê部分無列出來
"MI sió-î ling5" ê pōo-hūn bô lia̍t--tshut-lâi

表五 查詢「摃-N」
Pió-5 Tshâ-sûn "kòng-N"

假使咱欲知影一个名詞頭前會使用siánn-mé動詞（倒爿搭配），
Ká-sú lán beh tsai-iánn tsi̍t-ê bîng-sû thâu-tsîng ē-sái iōng siánn-mé tōng-sû (tò-pîng tah-phuè),
抑是一个動詞後壁會用使用siánn-mé名詞（正爿搭配），
iah-sī tsi̍t-ê tōng-sû āu-piah ē-sái iōng siánn-mé bîng-sû (tsiànn-pîng tah-phuè),
用MI抑是CR來查詢，查出來ê結果真有參考價值，
iōng MI iah-sī CR lâi tshâ-sûn, tshâ--tshut-lâi ê kiat-kó tsin ū tsham-khó kè-ta̍t,

舉一个例，
kú tsi̍t ê lē,
表四用「V-舌」查詢，表五用「kòng-N」查詢:
pió-sì iōng " V-tsi̍h" tshâ-sûn, pió-gōo iōng "kòng-N" tshâ-sûn:

這个查詢方式，
Tsit-ê tshâ-sûn hong-sik,
對語言學習應該有真大ê幫贊。
tuì gí-giân ha̍k-si̍p ìng-kai ū tsin tuā ê pang-tsān.

5.4 主要問題
5.4 Tsú-iàu būn-tuê

實驗ê結果並無原來按算ê遐爾好，
Si̍t-giām ê kiat-kó pīng bô guân-lâi àn-sǹg ê hiah-nī hó,
下面分析問題出佇佗位：
ē-bīn hun-sik būn-tê tshut tī tó-uī:

(1) 漢羅用字無一致，
(1) Hàn-lô iōng-jī bô it-tì,
致使斷詞效果無好：
tì-sú tn̄g-sû hāu-kó bô hó:

V-N ê部分，漢羅ê結果真bái，
V-N ê pōo-hūn, Hàn-lô ê kiat-kó tsin bái,

人工tih看遮的詞組ê時，
lâng-kang tih khuànn tsia-ê sû-tsoo ê sî,
發現有誠濟詞組是斷詞錯誤ê，
huat-hiān ū tsiânn-tsē sû-tsoo sī tn̄g-sû tshò-gōo--ê,

有ê是台華辭典內無這个詞，
ū-ê sī Tâi-huâ sû-tián lāi bô tsit-ê sû,

有ê是語料ê漢羅寫法kah台華辭典內ê無仝，
ū-ê sī gí-liāu ê Hàn-lô siá-huat kah Tâi-huâ sû-tián lāi ê bô-kâng,
實際上，
si̍t-tsè siōng,
語料內底ê寫法就無一致，
gí-liāu lāi-té ê siá-huat tō bô it-tì,

辭典無ê詞，
sû-tián bô ê sû,
若beh改進，
nā beh kái-tsìn,
包括加詞、專有名詞辨識、定量詞處理等等，
pau-kuah ka sû, tsuan-iú-bîng-sû piān-sik, tīng-niû-sû tshú-lí tíng-tíng,
寫法無一致ê問題tō真僫解決，
siá-huat bô it-tì ê būn-tuê tō tsin oh kái-kuat,
kā所有ê寫法lóng kā lok tī辭典內底
kā sóo-ū ê siá-huat lóng kā lok tī sû-tián lāi-tué
並m̄是好ê解決方式；
pīng m̄-sī hó ê kái-kuat hong-sik;

(2) 詞類問題：
(2) Sû-luī būn-tuê:

語言翻譯是多對多，
Gí-giân huan-i̍k sī to tuì to,
咱透過華語對譯詞掠詞類，
lán thàu-kè Huâ-gí tuì-i̍k-sû lia̍h sû-luī,
這个過程就有可能會tiòng一寡無必要ê詞類出來；
tsit-ê kè-thîng tō ū khó-lîng ē tiòng tsi̍t-kuá bô pit-iàu ê sû-luī tshut-lâi;

另外，
līng-guā,
一个詞有至少兩个詞類mā是真普遍ê情形，
tsi̍t-ê sû ū tsì-tsió nn̄g-ê sû-luī mā-sī tsin phóo-phiàn ê tsîng-hîng,
因為無處理，
in-uī bô tshú-lí,
造成雜訊誠濟；
tsō-sîng tsa̍p-sìn tsiânn tsē;

建立台語詞ê詞類，佮確認正確詞類，
kiàn-li̍p Tâi-gí-sû ê sû-luī, kah khak-jīm tsìng-khak sû-luī,
這兩件代誌攏是大工程，
tsit nn̄g-kiānn tāi-tsì lóng-sī tuā-kang-thîng,
毋過早慢愛做，咱才有法度閣進一步。
m̄-koh tsá-bān ài tsò, lán tsiah ū-huat-tōo koh tsìn-tsi̍t-pōo .

6. 未來方向
Lio̍k Bī-lâi hong-hiòng

本實驗雖然有一寡成果，
Pún si̍t-giām sui-jiân ū tsi̍t-kuá sîng-kó,
總是，值得拍拚ê所在猶閣誠濟，包括：
tsóng--sī, ta̍t-tit phah-piànn ê sóo-tsāi iah-koh tsiânn tsē, pau-kuah:

(a) 開發線頂台語語詞搭配查詢系統，
(a) Khai-huat suànn-tíng Tâi-gí gí-sû tah-phuè tshâ-sûn hē-thóng,
幫贊台語相關研究ê進行；
pang-tsān Tâi-gí siong-kuan gián-kiù ê tsìn-hîng;

(b) 除了A-N V-N詞組以外，
(b) Tû-liáu A-N V-N sû-tsoo í-guā,
閣整理其它詞組，
koh tsíng-lí kî-tha sû-tsoo,
親像P-N(介詞—名詞)、
tsin-tshiūnn P-N (kài-sû — bîng-sû ),
N-V(名詞—動詞)、
N-V (bîng-sû — tōng-sû ),
D-A(副詞—形容詞)、
D-A (hù-sû — hîng-iông-sû),
D-V(副詞—動詞)、
D-V (hù-sû — tōng-sû ),
V-R(動詞—代名詞)、
V-R (tōng-sû — tāi-bîng-sû),
……等；
… tíng;

(c) 維護台華辭典，
(c) Uî-hōo Tâi-huâ sû-tián,
共MI抑是CR分數較懸ê兩个單音節詞ê語詞搭配
kā MI iah-sī CR hun-sòo khah kuân ê nn̄g-ê tan-im-tsiat-sû ê gí-sû tah-phuè
掠出來做人工檢查，
lia̍h tshut-lâi tsò jîn-kang kiám-tsa,
考慮將遮ê語詞加入辭典；
khó-lū tsiong tsia ê gí-sû ka-ji̍p sû-tián;

(d) 改進斷詞系統，
(d) Kái-tsìn tn̄g-sû hē-thóng,
利用BMM演算法結果做訓練資料重做，
lī-iōng BMM ián-suàn-huat kiat-kó tsò hùn-liān tsu-liāu tîng tsò,
對有至少兩種斷法ê文句，
tuì ū tsì-tsió nn̄g-tsióng tn̄g-huat ê bûn-kù,
用統計方法提懸正確率，
iōng thóng-kè hong-huat thê-kuân tsìng-khak-lu̍t,
猶閣有專有名詞、
iah-koh ū tsuan-iú bîng-sû,
定量詞處理；
tīng-niû-sû tshú-lí;

(e) 整理台語詞類，
(e) Tsíng-lí Tâi-gí sû-luī,
總是這是大工程，
tsóng--sī tse-sī tuā kang-thîng,
嘛需要詳細ê規劃；
mā su-iàu siông-sè ê kui-uē;

(f) 利用統計方法自動標記詞類，
(f) Lī-iōng thóng-kè hong-huat tsū-tōng piau-kì sû-luī,
解決含糊性問題，
kái-kuat hâm-hôo-sìng būn-tê,
嘛進一步處理較幼ê詞類；
mā tsìn-tsi̍t-pōo tshú-lí khah iù ê sû-luī;

(g) 做台語文文句ê分拆(parsing)，
(g) Tsò Tâi-gí-bûn bûn-kù ê hun-thiah(parsing),
利用語法樹(parsing tree)改進語詞搭配ê正確率。
lī-iōng gí-huat-tshiū(parsing tree) kái-tsìn gí-sû tah-phuè ê tsìng-khak-lu̍t.

